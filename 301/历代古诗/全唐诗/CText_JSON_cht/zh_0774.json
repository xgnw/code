[
  {
    "volume": 774,
    "sequence": 1,
    "title": "題春夢秋歸故里",
    "author": "吉師老",
    "content": [
      "故國歸路賒，春晚在天涯。明月夜來夢，碧山秋到家。",
      "開窗聞落葉，遠墅見晴鴉。驚起曉庭際，鶯啼桃杏花。"
    ]
  },
  {
    "volume": 774,
    "sequence": 2,
    "title": "看蜀女轉昭君變",
    "author": "吉師老",
    "content": [
      "妖姬未著石榴裙，自道家連錦水濆。檀口解知千載事，清詞堪歎九秋文。翠眉顰處楚邊月，畫卷開時塞外雲。",
      "說盡綺羅當日恨，昭君傳意向文君。"
    ]
  },
  {
    "volume": 774,
    "sequence": 3,
    "title": "放猿",
    "author": "吉師老",
    "content": [
      "放爾千山萬水身，野泉晴樹好為鄰。",
      "啼時莫近瀟湘岸，明月孤舟有旅人。"
    ]
  },
  {
    "volume": 774,
    "sequence": 4,
    "title": "鴛鴦",
    "author": "吉師老",
    "content": [
      "江島濛濛煙靄微，綠蕪深處刷毛衣。",
      "渡頭驚起一雙去，飛上文君舊錦機。"
    ]
  },
  {
    "volume": 774,
    "sequence": 5,
    "title": "巫峽聽猿",
    "author": "吳商浩",
    "content": [
      "巴江猿嘯苦，響入客舟中。孤枕破殘夢，三聲隨曉風。",
      "連雲波澹澹，和霧雨濛濛。巫峽去家遠，不堪魂斷空。"
    ]
  },
  {
    "volume": 774,
    "sequence": 6,
    "title": "長安春贈友人",
    "author": "吳商浩",
    "content": [
      "繁華堪泣帝城春，粉堞青樓勢礙雲。花對玉鉤簾外發，歌飄塵土路邊聞。幾多遠客魂空斷，何處王孫酒自醺。",
      "各有歸程千萬里，東風時節恨離群。"
    ]
  },
  {
    "volume": 774,
    "sequence": 7,
    "title": "塞上即事",
    "author": "吳商浩",
    "content": [
      "身似星流跡似蓬，玉關孤望杳溟蒙。寒沙萬里平鋪月，曉角一聲高卷風。戰士歿邊魂尚哭，單于獵處火猶紅。",
      "分明更想殘宵夢，故國依然在甬東。"
    ]
  },
  {
    "volume": 774,
    "sequence": 8,
    "title": "宿山驛",
    "author": "吳商浩",
    "content": [
      "文戰何堪功未圖，又驅羸馬指天衢。露華凝夜渚蓮盡，月彩滿輪山驛孤。岐路辛勤終日有，鄉關音信來年無。",
      "好同範蠡扁舟興，高掛一帆歸五湖。"
    ]
  },
  {
    "volume": 774,
    "sequence": 9,
    "title": "北邙山",
    "author": "吳商浩",
    "content": [
      "北邙山草又青青，今日銷魂事可明。綠酒醉來春未歇，白楊風起柳初晴。岡原旋葬松新長，年代無人闕半平。",
      "堪取金爐九還藥，不能隨夢向浮生。"
    ]
  },
  {
    "volume": 774,
    "sequence": 10,
    "title": "秋塘曉望",
    "author": "吳商浩",
    "content": [
      "鐘盡疏桐散曙鴉，故山煙樹隔天涯。",
      "西風一夜秋塘曉，零落幾多紅藕花。"
    ]
  },
  {
    "volume": 774,
    "sequence": 11,
    "title": "水樓感事",
    "author": "吳商浩",
    "content": [
      "高柳螿啼雨後秋，年光空感淚如流。",
      "滿湖菱荇東歸晚，閑倚南軒盡日愁。"
    ]
  },
  {
    "volume": 774,
    "sequence": 12,
    "title": "泊舟",
    "author": "吳商浩",
    "content": [
      "身逐煙波魂自驚，木蘭舟上一帆輕。",
      "雲中有寺在何處，山底宿時聞磬聲。"
    ]
  },
  {
    "volume": 774,
    "sequence": 13,
    "title": "湘雲",
    "author": "吳商浩",
    "content": [
      "□滿湘江雲瑩空，紛紛長對水溶溶。",
      "日西遙望自歸處，盡掛九疑千萬峰。"
    ]
  },
  {
    "volume": 774,
    "sequence": 14,
    "title": "秋閨",
    "author": "沈祖仙",
    "content": [
      "白馬三軍客，青娥十載思。玉庭霜落夜，羅幌月明時。",
      "爐冷蜘蛛喜，燈高熠耀期。愁多不可曙，流涕坐空幃。"
    ]
  },
  {
    "volume": 774,
    "sequence": 15,
    "title": "秋閨",
    "author": "邵士彥",
    "content": [
      "斜日空庭暮，幽閨積恨盈。細風吹帳冷，微月度窗明。",
      "怨坐啼相續，愁眠夢不成。調琴欲有弄，畏作斷腸聲。"
    ]
  },
  {
    "volume": 774,
    "sequence": 16,
    "title": "擣衣",
    "author": "吳大江",
    "content": [
      "沙塞秋應晚，金閨恨已空。那堪裂紈素，時許出房櫳。",
      "杵影弄寒月，砧聲調夜風。裁縫雙淚盡，萬里寄雲中。"
    ]
  },
  {
    "volume": 774,
    "sequence": 17,
    "title": "題慈恩塔",
    "author": "荊叔",
    "content": [
      "漢國山河在，秦陵草樹深。暮雲千里色，無處不傷心。"
    ]
  },
  {
    "volume": 774,
    "sequence": 18,
    "title": "三湘有懷",
    "author": "蕭靜",
    "content": [
      "柳絮飛來別洛陽，梅花落後到三湘。",
      "世情已逐浮雲散，離恨空隨江水長。"
    ]
  },
  {
    "volume": 774,
    "sequence": 19,
    "title": "九日對酒",
    "author": "元凜",
    "content": [
      "嘉辰複遇登高台，良朋笑語傾金罍。煙攤秋色正堪玩，風惹菊香無限來。未保亂離今日後，且謀歡洽玉山頹。",
      "誰知靖節當時事，空學狂歌倒載回。"
    ]
  },
  {
    "volume": 774,
    "sequence": 20,
    "title": "中秋夜不見月",
    "author": "元凜",
    "content": [
      "蟾輪何事色全微，賺得佳人出繡幃。四野霧凝空寂寞，九霄雲鎖絕光輝。吟詩得句翻停筆，玩處臨尊卻掩扉。",
      "公子倚欄猶悵望，懶將紅燭草堂歸。"
    ]
  },
  {
    "volume": 774,
    "sequence": 21,
    "title": "雷塘",
    "author": "徐振",
    "content": [
      "九重城闕悲涼盡，一聚園林怨恨長。花憶所為猶自笑，草知無道更應荒。詩名占得風流在，酒興催教運祚亡。",
      "若問皇天惆悵事，只應斜日照雷塘。"
    ]
  },
  {
    "volume": 774,
    "sequence": 22,
    "title": "古意",
    "author": "徐振",
    "content": [
      "擾擾都城曉又昏，六街車馬五侯門。",
      "箕山渭水空明月，可是巢由絕子孫。"
    ]
  },
  {
    "volume": 774,
    "sequence": 23,
    "title": "寄人",
    "author": "張侹",
    "content": [
      "酷憐風月為多情，還到春時別恨生。",
      "倚柱尋思倍惆悵，一場春夢不分明。"
    ]
  },
  {
    "volume": 774,
    "sequence": 24,
    "title": "武昌阻風",
    "author": "方澤",
    "content": [
      "江上春風留客舟，無窮歸思滿東流。",
      "與君盡日閑臨水，貪看飛花忘卻愁。"
    ]
  },
  {
    "volume": 774,
    "sequence": 25,
    "title": "秋夜宿淮口",
    "author": "景池",
    "content": [
      "露白草猶青，淮舟倚岸停。風帆幾處客，天地兩河星。",
      "樹靜禽眠草，沙寒鹿過汀。明朝誰結伴，直去泛滄溟。"
    ]
  },
  {
    "volume": 774,
    "sequence": 26,
    "title": "贈喬尊師",
    "author": "張鴻",
    "content": [
      "長忌時人識，有家雲澗深。性惟耽嗜酒，貧不破除琴。",
      "靜鼓三通齒，頻湯一味參。知師最知我，相引坐檉陰。"
    ]
  },
  {
    "volume": 774,
    "sequence": 27,
    "title": "村行",
    "author": "姚揆",
    "content": [
      "天淡雨初晴，遊人恨不勝。亂山啼蜀魄，孤棹宿巴陵。",
      "影暗村橋柳，光寒水寺燈。罷吟思故國，窗外有漁罾。"
    ]
  },
  {
    "volume": 774,
    "sequence": 28,
    "title": "潁川客舍",
    "author": "姚揆",
    "content": [
      "素琴孤劍尚閒遊，誰共芳尊話唱酬。鄉夢有時生枕上，客情終日在眉頭。雲拖雨腳連天去，樹夾河聲繞郡流。",
      "回首帝京歸未得，不堪吟倚夕陽樓。"
    ]
  },
  {
    "volume": 774,
    "sequence": 29,
    "title": "獨不見",
    "author": "王訓",
    "content": [
      "日晚宜春暮，風軟上林朝。對酒近初節，開樓蕩夜謠。",
      "石橋通小澗，竹路上青霄。持底誰見許，長愁成細腰。"
    ]
  },
  {
    "volume": 774,
    "sequence": 30,
    "title": "歸去來引",
    "author": "張熾",
    "content": [
      "歸去來，歸期不可違。相見旋明月，浮雲共我歸。"
    ]
  },
  {
    "volume": 774,
    "sequence": 31,
    "title": "結客少年場行",
    "author": "虞羽客",
    "content": [
      "幽並俠少年，金絡控連錢。竊符方救趙，擊築正懷燕。",
      "輕生辭鳳闕，揮袂上祁連。陸離橫寶劍，出沒騖征旃。",
      "蒙輪恒顧敵，超乘忽爭先。摧枯逾百戰，拓地遠三千。",
      "骨都魂已散，樓蘭首複傳。龍城含宿霧，瀚海接遙天。",
      "歌吹金微返，振旅玉門旋。烽火今已息，非複照甘泉。"
    ]
  },
  {
    "volume": 774,
    "sequence": 32,
    "title": "塞上",
    "author": "鄭渥",
    "content": [
      "出門何處問西東，指畫翻為語論同。到此客頭潛覺白，未秋山葉已飄紅。帳前影落傳書雁，日下聲交失馬翁。",
      "早晚回鞭複南去，大衣高蓋漢鄉風。"
    ]
  },
  {
    "volume": 774,
    "sequence": 33,
    "title": "洛陽道",
    "author": "鄭渥",
    "content": [
      "客亭門外路東西，多少喧騰事不齊。楊柳惹鞭公子醉，苧麻掩淚魯人迷。通宵塵土飛山月，是處經營夾禦堤。",
      "頃刻知音幾存歿，半回依約認輪蹄。"
    ]
  }
]