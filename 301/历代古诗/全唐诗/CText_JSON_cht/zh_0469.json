[
  {
    "volume": 469,
    "sequence": 1,
    "title": "擬古詠河邊枯樹",
    "author": "長孫佐輔",
    "content": [
      "野火燒枝水洗根，數圍孤樹半心存。",
      "應是無機承雨露，卻將春色寄苔痕。"
    ]
  },
  {
    "volume": 469,
    "sequence": 2,
    "title": "別友人",
    "author": "長孫佐輔",
    "content": [
      "愁多不忍醒時別，想極還尋靜處行。",
      "誰遣同衾又分手，不如行路本無情。"
    ]
  },
  {
    "volume": 469,
    "sequence": 3,
    "title": "傷故人歌妓",
    "author": "長孫佐輔",
    "content": [
      "愁臉無紅衣滿塵，萬家門戶不容身。",
      "曾將一笑君前去，誤殺幾多回顧人。"
    ]
  },
  {
    "volume": 469,
    "sequence": 4,
    "title": "南中客舍對雨送故人歸北",
    "author": "長孫佐輔",
    "content": [
      "猿聲啾啾雁聲苦，捲簾相對愁不語。幾年客吳君在楚，況送君歸我猶阻。家書作得不忍封，北風吹斷階前雨。"
    ]
  },
  {
    "volume": 469,
    "sequence": 5,
    "title": "杭州秋日別故友",
    "author": "長孫佐輔",
    "content": [
      "相見又相別，大江秋水深。悲歡一世事，去住兩鄉心。",
      "淅瀝籬下葉，淒清階上琴。獨隨孤棹去，何處更同衾。"
    ]
  },
  {
    "volume": 469,
    "sequence": 6,
    "title": "代別後夢別",
    "author": "長孫佐輔",
    "content": [
      "別中還夢別，悲後更生悲。覺夢俱千里，追隨難再期。",
      "翻思夢裏苦，卻恨覺來遲。縱是非真事，何妨夢會時。"
    ]
  },
  {
    "volume": 469,
    "sequence": 7,
    "title": "答邊信",
    "author": "長孫佐輔",
    "content": [
      "征人去年戍遼水，夜得邊書字盈紙。揮刀就燭裁紅綺，結作同心答千里。君寄邊書書莫絕，妾答同心心自結。",
      "同心再解心不離，書字頻看字愁滅。結成一夜和淚封，貯書只在懷袖中。莫如書字故難久，願學同心長可同。"
    ]
  },
  {
    "volume": 469,
    "sequence": 8,
    "title": "對鏡吟",
    "author": "長孫佐輔",
    "content": [
      "憶昔逢君新納娉，青銅鑄出千年鏡。意憐光彩固無瑕，義比恩情永相映。每將鑒面兼鑒心，鑒來不輟情逾深。",
      "君非結心空結帶，結處尚新恩已背。開簾覽鏡悲難語，對面相看孟門阻。掩匣徒慚雙鳳飛，懸台欲效孤鸞舞。",
      "昔日照來人共許，今朝照罷自生疑。鏡上有塵猶可淬，君恩詎肯無回時。"
    ]
  },
  {
    "volume": 469,
    "sequence": 9,
    "title": "山行書事",
    "author": "長孫佐輔",
    "content": [
      "日落風bk々，驅車行遠郊。中心有所悲，古墓穿黃茅。",
      "茅中狐兔窠，四面烏鳶巢。鬼火時獨出，人煙不相交。",
      "行行近破村，一徑欹還坳。迎霜聽蟋蟀，向月看蠨蛸。",
      "翁喜客來至，客業羞廚庖。濁醪誇潑蟻，時果仍新苞。",
      "相勸對寒燈，呼兒爇枯梢。性樸頗近古，其言無鬥筲。",
      "憂歡世上並，歲月途中拋。誰知問津客，空作揚雄嘲。"
    ]
  },
  {
    "volume": 469,
    "sequence": 10,
    "title": "古宮怨",
    "author": "長孫佐輔",
    "content": [
      "窗前好樹名玫瑰，去年花落今年開。無情春色尚識返，君心忽斷何時來。憶昔妝成候仙仗，宮瑣玲瓏日新上。",
      "拊心卻笑西子嚬，掩鼻誰憂鄭姬謗。草染文章衣下履，花黏甲乙床前帳。三千玉貌休自誇，十二金釵獨相向。",
      "盛衰傾奪欲何如，嬌愛翻悲逐佞諛。重遠豈能慚沼鵠，棄前方見泣船魚。看籠不記熏龍腦，詠扇空曾禿鼠須。",
      "始喜類蘿新托柏，終傷如薺卻甘荼。院深獨開還獨閉，鸚鵡驚飛苔覆地。滿箱舊賜前日衣，漬枕新垂夜來淚。",
      "痕多開鏡照還悲，綠髻青蛾尚未衰。莫道新縑長絕比，猶逢故劍會相追。"
    ]
  },
  {
    "volume": 469,
    "sequence": 11,
    "title": "關山月",
    "author": "長孫佐輔",
    "content": [
      "淒淒還切切，戍客多離別。何處最傷心，關山見秋月。",
      "關月竟如何，由來遠近過。始經玄菟塞，終繞白狼河。",
      "忽憶秦樓婦，流光應共有。已得並蛾眉，還知攬纖手。",
      "去歲照同行，比翼複連形。今宵照獨立，顧影自煢煢。",
      "餘暉慚西落，夜夜看如昨。借問映旌旗，何如鑒帷幕。",
      "拂曉朔風悲，蓬驚雁不飛。幾時征戍罷，還向月中歸。"
    ]
  },
  {
    "volume": 469,
    "sequence": 12,
    "title": "隴西行",
    "author": "長孫佐輔",
    "content": [
      "陰雲凝朔氣，隴上正飛雪。四月草不生，北風勁如切。",
      "朝來羽書急，夜救長城窟。道隘行不前，相呼抱鞍歇。",
      "人寒指欲墮，馬凍蹄亦裂。射雁旋充饑，斧冰還止渴。",
      "寧辭解圍鬥，但恐乘疲沒。早晚邊候空，歸來養羸卒。"
    ]
  },
  {
    "volume": 469,
    "sequence": 13,
    "title": "尋山家",
    "author": "長孫佐輔",
    "content": [
      "獨訪山家歇還涉，茅屋斜連隔松葉。",
      "主人聞語未開門，繞籬野菜飛黃蝶。"
    ]
  },
  {
    "volume": 469,
    "sequence": 14,
    "title": "山居",
    "author": "長孫佐輔",
    "content": [
      "看書愛幽寂，結宇青冥間。飛泉引風聽，古桂和雲攀。",
      "地深草木稠，境靜魚鳥閑。陰氣晚出穀，朝光先照山。",
      "有時獨杖藜，入夜猶啟關。星昏歸鳥過，火出樵童還。",
      "神體自和適，不是離人寰。"
    ]
  },
  {
    "volume": 469,
    "sequence": 15,
    "title": "楚州鹽壒古牆望海",
    "author": "長孫佐輔",
    "content": [
      "混沌本冥冥，泄為洪川流。雄哉大造化，萬古橫中州。",
      "我從西北來，登高望蓬丘。陰晴乍開合，天地相沉浮。",
      "長風卷繁雲，日出扶桑頭。水淨露鮫室，煙銷凝蜃樓。",
      "時來會雲翔，道蹇即津遊。明發促歸軫，滄波非宿謀。"
    ]
  },
  {
    "volume": 469,
    "sequence": 16,
    "title": "聞韋駙馬使君遷拜台州",
    "author": "長孫佐輔",
    "content": [
      "溟藩軫帝憂，見說初鳴騶。德勝禍先戢，情閑思自流。",
      "蠶殷桑柘空，廩實雀鼠稠。諫虎昔賜駿，安人將問牛。",
      "曾陪後乘光，共逐平津遊。旌旆擁追賞，歌鐘催獻酬。",
      "音徽一寂寥，貴賤雙沉浮。北郭乏中崖，東方稱上頭。",
      "躋山望百城，目盡增遐愁。海逼日月近，天高星漢秋。",
      "無階異漸鴻，有志慚馴鷗。終期促孤棹，暫訪天臺幽。"
    ]
  },
  {
    "volume": 469,
    "sequence": 17,
    "title": "山行經村徑",
    "author": "長孫佐輔",
    "content": [
      "一徑有人跡，到來唯數家。依稀聽機杼，寂曆看桑麻。",
      "雨濕渡頭草，風吹墳上花。卻驅羸馬去，數點歸林鴉。"
    ]
  },
  {
    "volume": 469,
    "sequence": 18,
    "title": "野田行",
    "author": "張碧",
    "content": [
      "風昏晝色飛斜雨，冤骨千堆髑髏語。八紘牢落人物悲，是個田園荒廢主。悲嗟自古爭天下，幾度乾坤複如此。",
      "秦皇矻矻築長城，漢祖區區白蛇死。野田之骨兮又成塵，樓閣風煙兮還複新。願得華山之下長歸馬，野田無複堆冤者。"
    ]
  },
  {
    "volume": 469,
    "sequence": 19,
    "title": "貧女",
    "author": "張碧",
    "content": [
      "豈是昧容華，豈不知機織。自是生寒門，良媒不相識。"
    ]
  },
  {
    "volume": 469,
    "sequence": 20,
    "title": "幽思",
    "author": "張碧",
    "content": [
      "金爐煙靄微，銀釭殘影滅。出戶獨裴回，落花滿明月。"
    ]
  },
  {
    "volume": 469,
    "sequence": 21,
    "title": "惜花三首",
    "author": "張碧",
    "content": [
      "千枝萬枝占春開，彤霞著地紅成堆。",
      "一窖閒愁驅不去，殷勤對爾酌金杯。",
      "老鴉拍翼盤空疾，准擬浮生如瞬息。",
      "阿母蟠桃香未齊，漢皇骨葬秋山碧。",
      "朝開暮落煎人老，無人為報東君道。",
      "留取穠紅伴醉吟，莫教少女來吹掃。"
    ]
  },
  {
    "volume": 469,
    "sequence": 22,
    "title": "遊春引三首",
    "author": "張碧",
    "content": [
      "句芒愛弄春風權，開萌發翠無黨偏。",
      "句芒小女精神巧，機羅杼綺滿平川。",
      "五陵年少輕薄客，蠻錦花多春袖窄。",
      "酌桂鳴金玩物華，星蹄繡轂填香陌。",
      "千條碧綠輕拖水，金毛泣怕春江死。",
      "萬匯俱含造化恩，見我春工無私理。"
    ]
  },
  {
    "volume": 469,
    "sequence": 23,
    "title": "農父",
    "author": "張碧",
    "content": [
      "運鋤耕劚侵星起，隴畝豐盈滿家喜。",
      "到頭禾黍屬他人，不知何處拋妻子。"
    ]
  },
  {
    "volume": 469,
    "sequence": 24,
    "title": "古意",
    "author": "張碧",
    "content": [
      "鑾輿不碾香塵滅，更殘三十六宮月。",
      "手持紈扇獨含情，秋風吹落橫波血。"
    ]
  },
  {
    "volume": 469,
    "sequence": 25,
    "title": "秋日登岳陽樓晴望",
    "author": "張碧",
    "content": [
      "三秋倚練飛金盞，洞庭波定平如剗。天高雲卷綠羅低，一點君山礙人眼。漫漫萬頃鋪琉璃，煙波闊遠無鳥飛。",
      "西南東北競無際，直疑侵斷青天涯。屈原回日牽愁吟，龍宮感激致應沈。賈生憔悴說不得，茫茫煙靄堆湖心。"
    ]
  },
  {
    "volume": 469,
    "sequence": 26,
    "title": "鴻溝",
    "author": "張碧",
    "content": [
      "毒龍銜日天地昏，八紘靉靆生愁雲。秦園走鹿無藏處，紛紛爭處蜂成群。四溟波立鯨相吞，蕩搖五嶽崩山根。",
      "魚蝦舞浪狂鰍鯤，龍蛇膽戰登鴻門。星旗羽鏃強者尊，黑風白雨東西屯。山河欲拆人煙分，壯士鼓勇君王存。",
      "項莊憤氣吐不得，亞父鬥聲天上聞。玉光墮地驚昆侖，留侯氣魄吞太華。舌頭一寸生陽春，神農女媧愁不言。",
      "蛇枯老媼啼淚痕，星曹定秤秤王孫。項籍骨輕迷精魂，沛公仰面爭乾坤。須臾垓下賊星起，歌聲繚繞淒人耳。",
      "吳娃捧酒橫秋波，霜天月照空城壘。力拔山兮忽到此，騅嘶懶渡烏江水。新豐瑞色生樓臺，西楚寒蒿哭愁鬼。",
      "三尺霜鳴金匣裏，神光一掉八千里。漢皇驟馬意氣生，西南掃地迎天子。"
    ]
  },
  {
    "volume": 469,
    "sequence": 27,
    "title": "美人梳頭",
    "author": "張碧",
    "content": [
      "玉堂花院小枝紅，綠窗一片春光曉。玉容驚覺濃睡醒，圓蟾掛出妝台表。金盤解下叢鬟碎，三尺巫雲綰朝翠。",
      "皓指高低寸黛愁，水精梳滑參差墜。須臾攏掠蟬鬢生，玉釵冷透冬冰明。芙蓉拆向新開臉，秋泉慢轉眸波橫。",
      "鸚鵡偷來話心曲，屏風半倚遙山綠。"
    ]
  },
  {
    "volume": 469,
    "sequence": 28,
    "title": "題祖山人池上怪石",
    "author": "張碧",
    "content": [
      "寒姿數片奇突兀，曾作秋江秋水骨。先生應是厭風雲，著向江邊塞龍窟。我來池上傾酒尊，半酣書破青煙痕。",
      "參差翠縷擺不落，筆頭驚怪黏秋雲。",
      "我聞吳中項容水墨有高價，邀得將來倚松下。",
      "鋪卻雙繒直道難，掉首空歸不成畫。"
    ]
  },
  {
    "volume": 469,
    "sequence": 29,
    "title": "山居雨霽即事",
    "author": "張碧",
    "content": [
      "結茅蒼嶺下，自與喧卑隔。況值雷雨晴，郊原轉岑寂。",
      "出門看反照，繞屋殘溜滴。古路絕人行，荒陂響螻蟈。",
      "籬崩瓜豆蔓，圃壞牛羊跡。斷續古祠鴉，高低遠村笛。",
      "喜聞東皋潤，欲往未通屐。杖策試危橋，攀蘿瞰苔壁。",
      "鄰翁夜相訪，緩酌聊跂石。新月出汙尊，浮雲在巾舄。",
      "常隳腐儒操，謬習經邦畫。有待時未知，非關慕沮溺。"
    ]
  },
  {
    "volume": 469,
    "sequence": 30,
    "title": "贈琴棋僧歌",
    "author": "張瀛",
    "content": [
      "我嘗聽師法一說，波上蓮花水中月。不垢不淨是色空，無法無空亦無滅。我嘗聽師禪一觀，浪溢鼇頭蟾魄滿。",
      "河沙世界盡空空，一寸寒灰冷燈畔。我又聽師琴一撫，長松喚住秋山雨。弦中雅弄若鏗金，指下寒泉流太古。",
      "我又聽師棋一著，山頂坐沈紅日腳。阿誰稱是國手人，羅浮道士賭卻鶴，輸卻藥。法懷斟下紅霞丹，束手不敢爭頭角。"
    ]
  }
]