[
  {
    "volume": 627,
    "sequence": 1,
    "title": "人日代客子",
    "author": "陸龜蒙",
    "content": [
      "人日兼春日，長懷複短懷。遙知雙彩勝，並在一金釵。"
    ]
  },
  {
    "volume": 627,
    "sequence": 2,
    "title": "築城詞二首",
    "author": "陸龜蒙",
    "content": [
      "城上一培土，手中千萬杵。築城畏不堅，堅城在何處。",
      "莫歎將軍逼，將軍要卻敵。城高功亦高，爾命何勞惜。"
    ]
  },
  {
    "volume": 627,
    "sequence": 3,
    "title": "古意",
    "author": "陸龜蒙",
    "content": [
      "君心莫淡薄，妾意正棲托。願得雙車輪，一夜生四角。"
    ]
  },
  {
    "volume": 627,
    "sequence": 4,
    "title": "春曉",
    "author": "陸龜蒙",
    "content": [
      "春庭曉景別，清露花邐迤。黃蜂一過慵，夜夜棲香蕊。"
    ]
  },
  {
    "volume": 627,
    "sequence": 5,
    "title": "雜興",
    "author": "陸龜蒙",
    "content": [
      "桃李傍簷楹，無人賞春華。時情重不見，卻憶菖蒲花。"
    ]
  },
  {
    "volume": 627,
    "sequence": 6,
    "title": "雁",
    "author": "陸龜蒙",
    "content": [
      "南北路何長，中間萬弋張。不知煙霧裏，幾隻到衡陽。"
    ]
  },
  {
    "volume": 627,
    "sequence": 7,
    "title": "寄遠",
    "author": "陸龜蒙",
    "content": [
      "鬢亂羞雲卷，眉空羨月生。中原猶將將，何日重卿卿。"
    ]
  },
  {
    "volume": 627,
    "sequence": 8,
    "title": "庭前",
    "author": "陸龜蒙",
    "content": [
      "合歡能解恚，萱草信忘憂。盡向庭前種，萋萋特地愁。"
    ]
  },
  {
    "volume": 627,
    "sequence": 9,
    "title": "洞房怨",
    "author": "陸龜蒙",
    "content": [
      "玉鍤朝扶鬢，金梯晚下臺。春衫將別淚，一夜兩難裁。"
    ]
  },
  {
    "volume": 627,
    "sequence": 10,
    "title": "江行",
    "author": "陸龜蒙",
    "content": [
      "酒旗菰葉外，樓影浪花中。醉帆張數幅，唯待鯉魚風。"
    ]
  },
  {
    "volume": 627,
    "sequence": 11,
    "title": "巫峽",
    "author": "陸龜蒙",
    "content": [
      "巫峽七百里，巫山十二重。年年自雲雨，環佩竟誰逢。"
    ]
  },
  {
    "volume": 627,
    "sequence": 12,
    "title": "歸路",
    "author": "陸龜蒙",
    "content": [
      "漸入新豐路，衰紅映小橋。渾如七年病，初得一丸銷。"
    ]
  },
  {
    "volume": 627,
    "sequence": 13,
    "title": "南塘曲",
    "author": "陸龜蒙",
    "content": [
      "妾住東湖下，郎居南浦邊。閑臨煙水望，認得采菱船。"
    ]
  },
  {
    "volume": 627,
    "sequence": 14,
    "title": "黃金二首",
    "author": "陸龜蒙",
    "content": [
      "自古黃金貴，猶沽駿與才。近來簪珥重，無可上高臺。",
      "平分從滿篋，醉擲任成堆。恰莫持千萬，明明買禍胎。"
    ]
  },
  {
    "volume": 627,
    "sequence": 15,
    "title": "夕陽",
    "author": "陸龜蒙",
    "content": [
      "渡口和帆落，城邊帶角收。如何茂陵客，江上倚危樓。"
    ]
  },
  {
    "volume": 627,
    "sequence": 16,
    "title": "殘雪",
    "author": "陸龜蒙",
    "content": [
      "桂冷微停素，峰幹不遍嵐。何溪背林處，猶覆定僧庵。"
    ]
  },
  {
    "volume": 627,
    "sequence": 17,
    "title": "古態",
    "author": "陸龜蒙",
    "content": [
      "古態日漸薄，新妝心更勞。城中皆一尺，非妾髻鬟高。"
    ]
  },
  {
    "volume": 627,
    "sequence": 18,
    "title": "大堤",
    "author": "陸龜蒙",
    "content": [
      "大堤春日暮，驄馬解鏤衢。請君留上客，容妾薦雕胡。"
    ]
  },
  {
    "volume": 627,
    "sequence": 19,
    "title": "金陵道",
    "author": "陸龜蒙",
    "content": [
      "北雁行行直，東流澹澹春。當時六朝客，還道帝鄉人。"
    ]
  },
  {
    "volume": 627,
    "sequence": 20,
    "title": "離騷",
    "author": "陸龜蒙",
    "content": [
      "天問複招魂，無因徹帝閽。豈知千麗句，不敵一讒言。"
    ]
  },
  {
    "volume": 627,
    "sequence": 21,
    "title": "對酒",
    "author": "陸龜蒙",
    "content": [
      "後代稱歡伯，前賢號聖人。且須謀日富，不要道家貧。"
    ]
  },
  {
    "volume": 627,
    "sequence": 22,
    "title": "寄南嶽客乞靈蕪香",
    "author": "陸龜蒙",
    "content": [
      "聞說融峰下，靈香似反魂。春來正堪采，試為劚雲根。"
    ]
  },
  {
    "volume": 627,
    "sequence": 23,
    "title": "山陽燕中郊樂錄",
    "author": "陸龜蒙",
    "content": [
      "淮上能無雨，回頭總是情。蒲帆渾未織，爭得一歡成。"
    ]
  },
  {
    "volume": 627,
    "sequence": 24,
    "title": "偶作",
    "author": "陸龜蒙",
    "content": [
      "雙眉初出繭，兩鬢正藏鴉。自有王昌在，何勞近宋家。"
    ]
  },
  {
    "volume": 627,
    "sequence": 25,
    "title": "有示",
    "author": "陸龜蒙",
    "content": [
      "相對莫辭貧，蓬蒿任塞門。無情是金玉，不報主人恩。"
    ]
  },
  {
    "volume": 627,
    "sequence": 26,
    "title": "秋思三首",
    "author": "陸龜蒙",
    "content": [
      "桐露珪初落，蘭風佩欲衰。不知能賦客，何似枉刀兒。",
      "誰在嫖姚幕，能教霹靂車。至今思禿尾，無以代寒菹。",
      "未得同齏杵，何時減藥囊。莫言天帝醉，秦暴不靈長。"
    ]
  },
  {
    "volume": 627,
    "sequence": 27,
    "title": "早春",
    "author": "陸龜蒙",
    "content": [
      "雨冷唯添暑，煙初不著春。數枝花纇小，愁殺扈芳人。"
    ]
  },
  {
    "volume": 627,
    "sequence": 28,
    "title": "懷仙三首",
    "author": "陸龜蒙",
    "content": [
      "聞道陽都女，連娟耳細長。自非黃犢客，不得到雲房。",
      "但服鐶剛子，兼吟曲素詞。須知臣漢客，還見布龍兒。",
      "神燭光華麗，靈祛羽翼生。已傳餐玉粒，猶自買雲英。"
    ]
  },
  {
    "volume": 627,
    "sequence": 29,
    "title": "芙蓉",
    "author": "陸龜蒙",
    "content": [
      "閑吟鮑照賦，更起屈平愁。莫引西風動，紅衣不耐秋。"
    ]
  },
  {
    "volume": 627,
    "sequence": 30,
    "title": "春思",
    "author": "陸龜蒙",
    "content": [
      "怨鶯新語澀，雙蝶鬥飛高。作個名春恨，浮生百倍勞。"
    ]
  },
  {
    "volume": 627,
    "sequence": 31,
    "title": "風人詩四首",
    "author": "陸龜蒙",
    "content": [
      "十萬全師出，遙知正憶君。一心如瑞麥，長作兩岐分。",
      "破檗供朝爨，須憐是苦辛。曉天窺落宿，誰識獨醒人。",
      "旦日思雙屨，明時願早諧。丹青傳四瀆，難寫是秋懷。",
      "聞道更新幟，多應發舊旗。征衣無伴搗，獨處自然悲。"
    ]
  },
  {
    "volume": 627,
    "sequence": 32,
    "title": "樂府雜詠六首：雙吹管",
    "author": "陸龜蒙",
    "content": [
      "長短裁浮筠，參差作飛鳳。高樓微月夜，吹出江南弄。"
    ]
  },
  {
    "volume": 627,
    "sequence": 33,
    "title": "樂府雜詠六首：東飛鳧",
    "author": "陸龜蒙",
    "content": [
      "裁得尺錦書，欲寄東飛鳧。脛短翅亦短，雌雄戀菰蒲。"
    ]
  },
  {
    "volume": 627,
    "sequence": 34,
    "title": "樂府雜詠六首：花成子",
    "author": "陸龜蒙",
    "content": [
      "春風等君意，亦解欺桃李。寫得去時真，歸來不相似。"
    ]
  },
  {
    "volume": 627,
    "sequence": 35,
    "title": "樂府雜詠六首：月成弦",
    "author": "陸龜蒙",
    "content": [
      "孤光照還沒，轉益傷離別。妾若是嫦娥，長圓不教缺。"
    ]
  },
  {
    "volume": 627,
    "sequence": 36,
    "title": "樂府雜詠六首：孤燭怨",
    "author": "陸龜蒙",
    "content": [
      "前回邊使至，聞道交河戰。坐想鼓鞞聲，寸心攢百箭。"
    ]
  },
  {
    "volume": 627,
    "sequence": 37,
    "title": "樂府雜詠六首：金吾子",
    "author": "陸龜蒙",
    "content": [
      "嫁得金吾子，常聞輕薄名。君心如不重，妾腰徒自輕。"
    ]
  },
  {
    "volume": 627,
    "sequence": 38,
    "title": "子夜四時歌：春",
    "author": "陸龜蒙",
    "content": [
      "山連翠羽屏，草接煙華席。望盡南飛燕，佳人斷消息。"
    ]
  },
  {
    "volume": 627,
    "sequence": 39,
    "title": "子夜四時歌：夏",
    "author": "陸龜蒙",
    "content": [
      "蘭眼抬路斜，鶯唇映花老。金龍傾漏盡，玉井敲冰早。"
    ]
  },
  {
    "volume": 627,
    "sequence": 40,
    "title": "子夜四時歌：秋",
    "author": "陸龜蒙",
    "content": [
      "涼漢清泬寥，衰林怨風雨。愁聽絡緯唱，似與羈魂語。"
    ]
  },
  {
    "volume": 627,
    "sequence": 41,
    "title": "子夜四時歌：冬",
    "author": "陸龜蒙",
    "content": [
      "南雲走冷圭，北籟號空木。年年任霜霰，不減筼簹綠。"
    ]
  },
  {
    "volume": 627,
    "sequence": 42,
    "title": "大子夜歌二首",
    "author": "陸龜蒙",
    "content": [
      "歌謠數百種，子夜最可憐。慷慨吐清音，明轉出天然。",
      "絲竹發歌響，假器揚清音。不知歌謠妙，聲勢出口心。"
    ]
  },
  {
    "volume": 627,
    "sequence": 43,
    "title": "子夜警歌二首",
    "author": "陸龜蒙",
    "content": [
      "鏤碗傳綠酒，雕爐熏紫煙。誰知苦寒調，共作白雪弦。",
      "恃愛如欲進，含羞出不前。朱口發豔歌，玉指弄嬌弦。"
    ]
  },
  {
    "volume": 627,
    "sequence": 44,
    "title": "子夜變歌三首",
    "author": "陸龜蒙",
    "content": [
      "人傳歡負情，我自未嘗見。三更開門去，始知子夜變。",
      "歲月如流邁，春盡秋已至。熒熒條上花，零落何乃駛。",
      "歲月如流邁，行已及素秋。蟋蟀吟堂前，惆悵使儂愁。"
    ]
  },
  {
    "volume": 627,
    "sequence": 45,
    "title": "江南曲五首",
    "author": "陸龜蒙",
    "content": [
      "魚戲蓮葉間，參差隱葉扇。鵁鶄鸀鳿窺，瀲灩無因見。",
      "魚戲蓮葉東，初霞射紅尾。旁臨謝山側，恰值清風起。",
      "魚戲蓮葉西，盤盤舞波急。潛依曲岸涼，正直斜光入。",
      "魚戲蓮葉南，欹危舞煙疊。光搖越鳥巢，影亂吳娃楫。",
      "魚戲蓮葉北，澄陽動微漣。回看帝子渚，稍背鄂君船。"
    ]
  }
]