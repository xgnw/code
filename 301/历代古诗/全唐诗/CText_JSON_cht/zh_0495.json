[
  {
    "volume": 495,
    "sequence": 1,
    "title": "不赴拾遺召",
    "author": "費冠卿",
    "content": [
      "君親同是先王道，何如骨肉一處老。",
      "也知臣子合佐時，自古榮華誰可保。"
    ]
  },
  {
    "volume": 495,
    "sequence": 2,
    "title": "閒居即事",
    "author": "費冠卿",
    "content": [
      "生計唯將三尺僮，學他賢者隱牆東。照眠夜後多因月，掃地春來隻藉風。幾處紅旗驅戰士，一園青草伴衰翁。",
      "子房仙去孔明死，更有何人解指蹤。"
    ]
  },
  {
    "volume": 495,
    "sequence": 3,
    "title": "酬範中丞見",
    "author": "費冠卿",
    "content": [
      "花宮柳陌正從行，紫袂金鞍問姓名。戰國方須禮幹木，康時何必重侯嬴。捧將束帛山僮喜，傳示銀鉤邑客驚。",
      "直為雲泥相去遠，一言知己殺身輕。"
    ]
  },
  {
    "volume": 495,
    "sequence": 4,
    "title": "秋日與冷然上人寺莊觀稼",
    "author": "費冠卿",
    "content": [
      "世人從擾擾，獨自愛身閑。美景當新霽，隨僧過遠山。",
      "村橋出秋稼，空翠落澄灣。唯有中林犬，猶應望我還。"
    ]
  },
  {
    "volume": 495,
    "sequence": 5,
    "title": "題中峰",
    "author": "費冠卿",
    "content": [
      "中峰高拄泬寥天，上有茅庵與石泉。",
      "晴景獵人曾望見，青藍色裏一僧禪。"
    ]
  },
  {
    "volume": 495,
    "sequence": 6,
    "title": "蒙召拜拾遺書情二首",
    "author": "費冠卿",
    "content": [
      "拾遺帝側知難得，官緊才微恐不勝。",
      "好是中朝絕親友，九華山下詔來征。",
      "三千裏外一微臣，二十年來任運身。",
      "今日忽蒙天子召，自慚驚動國中人。"
    ]
  },
  {
    "volume": 495,
    "sequence": 7,
    "title": "掛樹藤",
    "author": "費冠卿",
    "content": [
      "本為獨立難，寄彼高樹枝。蔓衍數條遠，溟蒙千朵垂。",
      "向日助成陰，當風藉持危。誰言柔可屈，坐見蟠蛟螭。"
    ]
  },
  {
    "volume": 495,
    "sequence": 8,
    "title": "枕流石",
    "author": "費冠卿",
    "content": [
      "不為幽岸隱，古色涵空出。願以清泚流，鑒此堅貞質。",
      "傍臨玉光潤，時瀉苔花密。往往驚游鱗，尚疑垂釣日。"
    ]
  },
  {
    "volume": 495,
    "sequence": 9,
    "title": "久居京師感懷詩",
    "author": "費冠卿",
    "content": [
      "煢獨不為苦，求名始辛酸。上國無交親，請謁多少難。",
      "九月風到面，羞汗成冰片。求名俟公道，名與公道遠。",
      "力盡得一名，他喜我且輕。家書十年絕，歸去知誰榮。",
      "馬嘶渭橋柳，特地起秋聲。"
    ]
  },
  {
    "volume": 495,
    "sequence": 10,
    "title": "答蕭建",
    "author": "費冠卿",
    "content": [
      "自地上青峰，懸崖一萬重。踐危頻側足，登塹半齊胸。",
      "飛狖啼攀桂，遊人喘倚松。入林寒z9々，近瀑雨濛濛。",
      "徑滑石棱上，寺開山掌中。幡花撲淨地，台殿印晴空。",
      "勝境層層別，高僧院院逢。泉魚候洗缽，老玃戲撞鐘。",
      "外戶憑雲掩，中廚課水舂。搜泥時和麵，拾橡半添穜。",
      "渡壑緣槎險，持燈入洞窮。夾天開壁峭，透石蹙波雄。",
      "潤藹清無土，潭深碧有龍。畬田一片淨，谷樹萬株濃。",
      "野客登臨慣，山房幽寂同。寒爐樹根火，夏牖竹稍風。",
      "邊鄙籌賢相，黔黎托聖躬。君能棄名利，歲晏一相從。"
    ]
  },
  {
    "volume": 495,
    "sequence": 11,
    "title": "代書問費征君九華亭",
    "author": "蕭建",
    "content": [
      "見說九華峰上寺，日宮猶在下方開。",
      "其中幽境客難到，請為詩中圖畫來。"
    ]
  },
  {
    "volume": 495,
    "sequence": 12,
    "title": "獻主文",
    "author": "劉虛白",
    "content": [
      "二十年前此夜中，一般燈燭一般風。",
      "不知歲月能多少，猶著麻衣待至公。"
    ]
  },
  {
    "volume": 495,
    "sequence": 13,
    "title": "句",
    "author": "劉虛白",
    "content": [
      "知道醉鄉無戶稅，任他荒卻下丹田。"
    ]
  },
  {
    "volume": 495,
    "sequence": 14,
    "title": "山出雲",
    "author": "張複",
    "content": [
      "山靜雲初吐，霏微觸石新。無心離碧岫，有葉占青春。",
      "散類如虹氣，輕同不讓塵。淩空還似翼，映潤欲成鱗。",
      "異起臨汾鼎，疑隨出峽神。為霖終濟旱，非獨降賢人。"
    ]
  },
  {
    "volume": 495,
    "sequence": 15,
    "title": "山出雲",
    "author": "張勝之",
    "content": [
      "片雲初出岫，孤迥色難親。蓋小辭山近，根輕觸石新。",
      "飄颻經綠野，明麗照晴春。拂樹疑舒葉，臨流似結鱗。",
      "從龍方有感，捧日豈無因。看取為霖去，恩沾雨露均。"
    ]
  }
]