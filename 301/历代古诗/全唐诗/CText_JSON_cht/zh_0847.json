[
  {
    "volume": 847,
    "sequence": 1,
    "title": "猛虎行",
    "author": "齊己",
    "content": [
      "磨爾牙，錯爾爪。狐莫威，兔莫狡，饑來吞噬取腸飽。",
      "橫行不怕日月明，皇天產爾為生獰。前村半夜聞吼聲，何人按劍燈熒熒。"
    ]
  },
  {
    "volume": 847,
    "sequence": 2,
    "title": "西山叟",
    "author": "齊己",
    "content": [
      "西山中，多狼虎，去歲傷兒複傷婦。官家不問孤老身，還在前山山下住。"
    ]
  },
  {
    "volume": 847,
    "sequence": 3,
    "title": "君子行",
    "author": "齊己",
    "content": [
      "聖人不生，麟龍何瑞。梧桐不高，鳳凰何止。",
      "吾聞古之有君子，行藏以時，進退求己。榮必為天下榮，恥必為天下恥。苟進不如此，退不如此，亦何必用虛偽之文章，取榮名而自美？"
    ]
  },
  {
    "volume": 847,
    "sequence": 4,
    "title": "善哉行",
    "author": "齊己",
    "content": [
      "大鵬刷翮謝溟渤，青雲萬層高突出。下視秋濤空渺彌，舊處魚龍皆細物。人生在世何容易，眼濁心昏信生死。",
      "願除嗜欲待身輕，攜手同尋列仙事。"
    ]
  },
  {
    "volume": 847,
    "sequence": 5,
    "title": "日日曲",
    "author": "齊己",
    "content": [
      "日日日東上，日日日西沒。任是神仙容，也須成朽骨。",
      "浮雲滅複生，芳草死還出。不知千古萬古人，葬向青山為底物。"
    ]
  },
  {
    "volume": 847,
    "sequence": 6,
    "title": "耕叟",
    "author": "齊己",
    "content": [
      "春風吹蓑衣，暮雨滴箬笠。夫婦耕共勞，兒孫饑對泣。",
      "田園高且瘦，賦稅重複急。官倉鼠雀群，共待新租入。"
    ]
  },
  {
    "volume": 847,
    "sequence": 7,
    "title": "苦熱行",
    "author": "齊己",
    "content": [
      "離宮劃開赤帝怒，喝出六龍奔日馭。下土熬熬若煎煮，蒼生惶惶無處處。火雲崢嶸焚泬寥，東皋老農腸欲焦。",
      "何當一雨蘇我苗，為君擊壤歌帝堯。"
    ]
  },
  {
    "volume": 847,
    "sequence": 8,
    "title": "苦寒行",
    "author": "齊己",
    "content": [
      "冰峰撐空寒矗矗，雲凝水凍埋海陸。殺物之性，傷人之欲。",
      "既不能斷絕蒺藜荊棘之根株，又不能展鳳凰麒麟之拳局。",
      "如此，則何如為和煦，為膏雨，自然天下之榮枯，融融于萬戶。"
    ]
  },
  {
    "volume": 847,
    "sequence": 9,
    "title": "春風曲",
    "author": "齊己",
    "content": [
      "春風有何情，旦暮來林園。不問桃李主，吹落紅無言。"
    ]
  },
  {
    "volume": 847,
    "sequence": 10,
    "title": "城中懷山友",
    "author": "齊己",
    "content": [
      "春城來往桃李碧，暖豔紅香斷消息。",
      "吾徒自有山中鄰，白晝冥心坐嵐壁。"
    ]
  },
  {
    "volume": 847,
    "sequence": 11,
    "title": "讀李賀歌集",
    "author": "齊己",
    "content": [
      "赤水無精華，荊山亦枯槁。玄珠與虹玉，璨璨李賀抱。",
      "清晨醉起臨春台，吳綾蜀錦胸襟開。狂多兩手掀蓬萊，珊瑚掇盡空土堆。"
    ]
  },
  {
    "volume": 847,
    "sequence": 12,
    "title": "風琴引",
    "author": "齊己",
    "content": [
      "挪吳絲，雕楚竹，高托天風拂為曲。一一宮商在素空，鸞鳴鳳語翹梧桐。夜深天碧松風多，孤窗寒夢驚流波。",
      "愁魂傍枕不肯去，翻疑住處鄰湘娥。金風聲盡熏風發，冷泛虛堂韻難歇。常恐聽多耳漸煩，清音不絕知音絕。"
    ]
  },
  {
    "volume": 847,
    "sequence": 13,
    "title": "夏雲曲",
    "author": "齊己",
    "content": [
      "紅嵯峨，爍晚波，乖龍慵臥旱鬼多。爞爞萬里壓天塹，颺雷電光空閃閃。好雨不雨風不風，徒倚穹蒼作岩險。",
      "男巫女覡更走魂，焚香祝天天不聞。天若聞，必能使爾為潤澤，洗埃氛。而又變之成五色，捧日輪，將以表唐堯虞舜之明君。"
    ]
  },
  {
    "volume": 847,
    "sequence": 14,
    "title": "讀李白集",
    "author": "齊己",
    "content": [
      "竭雲濤，刳巨鼇，搜括造化空牢牢。冥心入海海神怖，驪龍不敢為珠主。人間物象不供取，飽飲游神向懸圃。",
      "鏘金鏗玉千餘篇，膾吞炙嚼人口傳。須知一一丈夫氣，不是綺羅兒女言。"
    ]
  },
  {
    "volume": 847,
    "sequence": 15,
    "title": "祈真壇",
    "author": "齊己",
    "content": [
      "玉甕瑤壇二三級，學仙弟子參差入。霓旌隊仗下不下，松檜森森天露濕。殿前寒氣束香雲，朝祈暮禱玄元君。",
      "茫茫俗骨醉更昏，樓臺十二遙昆侖。昆侖縱廣一萬二千里，中有五色雲霞五色水。何當斷欲便飛去，不要九轉神丹換精髓。"
    ]
  },
  {
    "volume": 847,
    "sequence": 16,
    "title": "黃雀行",
    "author": "齊己",
    "content": [
      "雙雙野田雀，上下同飲啄。暖去棲蓬蒿，寒歸傍籬落。",
      "殷勤避羅網，乍可遇雕鶚。雕鶚雖不仁，分明在寥廓。"
    ]
  },
  {
    "volume": 847,
    "sequence": 17,
    "title": "石竹花",
    "author": "齊己",
    "content": [
      "石竹花開照庭石，紅蘚自稟離宮色。一枝兩枝初笑風，猩猩血潑低低叢。常嗟世眼無真鑒，卻被丹青苦相陷。",
      "誰為根尋造化功，為君吐出淳元膽。白日當午方盛開，彤霞灼灼臨池台。繁香濃豔如未已，粉蝶遊蜂狂欲死。"
    ]
  },
  {
    "volume": 847,
    "sequence": 18,
    "title": "寄南嶽白蓮道士能于長嘯",
    "author": "齊己",
    "content": [
      "猿猱休啼月皎皎，蟋蟀不吟山悄悄。",
      "大耳仙人滿頷須，醉倚長松一聲嘯。"
    ]
  },
  {
    "volume": 847,
    "sequence": 19,
    "title": "古劍歌",
    "author": "齊己",
    "content": [
      "古人手中鑄神物，百煉百淬始提出。今人不要強硎磨，蓮鍔星文未曾沒。一彈一撫聞錚錚，老龍影奪秋燈明。",
      "何時得遇英雄主，用爾平治天下去。"
    ]
  },
  {
    "volume": 847,
    "sequence": 20,
    "title": "湘妃廟",
    "author": "齊己",
    "content": [
      "湘煙濛濛湘水急，汀露凝紅裛蓮濕。蒼梧雲疊九嶷深，二女魂飛江上立。相攜泣，鳳蓋龍輿追不及。",
      "廟荒松朽啼飛猩，筍鞭迸出階基傾。黃昏一岸陰風起，新月如眉生闊水。"
    ]
  },
  {
    "volume": 847,
    "sequence": 21,
    "title": "巫山高",
    "author": "齊己",
    "content": [
      "巫山高，巫女妖，雨為暮兮雲為朝，楚王憔悴魂欲銷。",
      "秋猿嗥嗥日將夕，紅霞紫煙凝老壁。千岩萬壑花皆坼，但恐芳菲無正色。不知今古行人行，幾人經此無秋情。",
      "雲深廟遠不可覓，十二峰頭插天碧。"
    ]
  },
  {
    "volume": 847,
    "sequence": 22,
    "title": "贈持法華經僧",
    "author": "齊己",
    "content": [
      "眾人有口，不說是，即說非。吾師有口何所為，蓮經七軸六萬九千字，日日夜夜終複始。乍吟乍諷何悠揚，風篁古松含秋霜。但恐天龍夜叉幹闥眾，pg塞虛空耳皆聳。",
      "我聞念經功德緣，舌根可算金剛堅。他時劫火洞燃後，神光璨璨如紅蓮。受持身心苟精潔，尚能使煩惱大海水枯竭。",
      "魔王輪幢自摧折，何況更如理行如理說。"
    ]
  },
  {
    "volume": 847,
    "sequence": 23,
    "title": "刳腸龜",
    "author": "齊己",
    "content": [
      "爾既能于靈，應久存其生。爾既能于瑞，胡得迷其死。",
      "刳腸徒自屠，曳尾複何累。可憐濮水流，一葉泛莊子。"
    ]
  },
  {
    "volume": 847,
    "sequence": 24,
    "title": "贈岩居僧",
    "author": "齊己",
    "content": [
      "石如騏驎岩作室，秋苔漫壇淨於漆。",
      "袈裟蓋頭心在無，黃猿白猿啼日日。"
    ]
  },
  {
    "volume": 847,
    "sequence": 25,
    "title": "觀李瓊處士畫海濤",
    "author": "齊己",
    "content": [
      "巨鼇轉側長鰍翻，狂濤顛浪高漫漫。李瓊奪得造化本，都盧縮在秋毫端。一揮一畫皆筋骨，滉漾崩騰大鯨臬。",
      "葉撲仙槎擺欲沉，下頭應是驪龍窟。昔年曾要涉蓬瀛，唯聞撼動珊瑚聲。今來正歎陸沉久，見君此畫思前程。",
      "千尋萬派功難測，海門山小濤頭白。令人錯認錢塘城，羅刹石底奔雷霆。"
    ]
  },
  {
    "volume": 847,
    "sequence": 26,
    "title": "升天行",
    "author": "齊己",
    "content": [
      "身不沉，骨不重。驅青鸞，駕白鳳。幢蓋飄搖入冷空，天風瑟瑟星河動。瑤闕參差阿母家，樓臺戲閉凝彤霞。",
      "三五仙子乘龍車，堂前碾爛蟠桃花。回頭卻顧蓬萊頂，一點濃嵐在深井。"
    ]
  },
  {
    "volume": 847,
    "sequence": 27,
    "title": "還人卷",
    "author": "齊己",
    "content": [
      "李白李賀遺機杼，散在人間不知處。聞君收在芙蓉江，日鬥鮫人織秋浦。金梭劄劄文離離。吳姬越女羞上機。",
      "鴛鴦浴煙鸞鳳飛，澄江曉映餘霞輝。仙人手持玉刀尺，寸寸酬君珠與璧。裁作霞裳何處披，紫皇殿裏深難覓。"
    ]
  },
  {
    "volume": 847,
    "sequence": 28,
    "title": "輕薄行",
    "author": "齊己",
    "content": [
      "玉鞭金鐙驊騮蹄，橫眉吐氣如虹霓。五陵春暖芳草齊，笙歌到處花成泥。日沉月上且鬥雞，醉來莫問天高低。",
      "伯陽道德何唾咦，仲尼禮樂徒卑棲。"
    ]
  },
  {
    "volume": 847,
    "sequence": 29,
    "title": "浮雲行",
    "author": "齊己",
    "content": [
      "大野有賢人，大朝有聖君。如何彼浮雲，掩蔽白日輪。",
      "安得東南風，吹散八表外。使之天下人，共見堯眉彩。"
    ]
  },
  {
    "volume": 847,
    "sequence": 30,
    "title": "煌煌京洛行",
    "author": "齊己",
    "content": [
      "聖君垂衣裳，蕩蕩若朝旭。大觀無遺物，四夷來率服。",
      "清晨回北極，紫氣蓋黃屋。雙闕聳雙鼇，九門如川瀆。",
      "梯山航海至，晝夜車相續。我恐紅塵深，變為黃河曲。"
    ]
  },
  {
    "volume": 847,
    "sequence": 31,
    "title": "吊汨羅",
    "author": "齊己",
    "content": [
      "落日倚闌幹，徘徊汨羅曲。冤魂如可吊，煙浪聲似哭。",
      "我欲考黿鼉之心，烹魚龍之腹。爾既啖大夫之血，食大夫之肉。千載之後，猶斯暗伏。將謂唐堯之尊，還如荒悴之君。更有逐臣，於焉葬魂。得以縱其噬，恣其吞。"
    ]
  },
  {
    "volume": 847,
    "sequence": 32,
    "title": "贈念法華經僧",
    "author": "齊己",
    "content": [
      "念念念兮入惡易，念念念兮入善難。念經念佛能一般，愛河竭處生波瀾。言公少年真法器，白晝不出夜不睡。",
      "心心緣經口緣字，一室寥寥燈照地。沈檀卷軸寶函盛，薝卜香熏水精記。空山木落古寺閑，松枝鶴眠霜霰幹。",
      "牙根舌根水滴寒，珊瑚捶打紅琅玕。但恐蓮花七朵一時折，朵朵似君心地白。又恐天風吹天花，繽紛如雨飄袈裟。",
      "況聞此經甚微妙，百千諸佛真秘要。靈山說後始傳來，聞者雖多持者少。更堪誦入陀羅尼，唐音梵音相雜時。",
      "舜弦和雅熏風吹，文王武王弦更悲。",
      "如此爭不遣碧空中有龍來聽，有鬼來聽。亦使人間聞者敬，見者敬。自然心虛空，性清淨。此經真體即毗盧，雪嶺白牛君識無。"
    ]
  },
  {
    "volume": 847,
    "sequence": 33,
    "title": "短歌寄鼓山長老",
    "author": "齊己",
    "content": [
      "雪峰雪峰高且雄，峨峨堆積青冥中。六月赤日燒不熔，飛禽瞥見人難通。常聞中有白象王，五百象子皆威光。",
      "行圍坐繞同一色，森森影動旃檀香。於中一子最雄猛，稱尊獨踞鼓山頂。百千眷屬陰□影，身照曜，吞秋景。",
      "我聞岷國民歸依，前王后王皆師資。甯同梁武遇達磨，過後彈指空傷悲。"
    ]
  },
  {
    "volume": 847,
    "sequence": 34,
    "title": "漁父",
    "author": "齊己",
    "content": [
      "夜釣洞庭月，朝醉巴陵市。卻歸君山下，魚龍窟邊睡。",
      "生涯在何處，白浪千萬里。曾笑楚臣迷，蒼黃汨羅水。"
    ]
  },
  {
    "volume": 847,
    "sequence": 35,
    "title": "採蓮曲",
    "author": "齊己",
    "content": [
      "越溪女，越江蓮。齊菡萏，雙嬋娟。嬉游向何處，採摘且同船。浩唱發容與，清波生漪連。時逢島嶼泊，幾共鴛鴦眠。襟袖既盈溢，馨香亦相傳。薄暮歸去來，苧蘿生碧煙。"
    ]
  },
  {
    "volume": 847,
    "sequence": 36,
    "title": "啄木",
    "author": "齊己",
    "content": [
      "啄木啄啄，鳴林響壑。貪心既緣，利嘴斯鑿。",
      "有朽百尺，微蟲斯宅。以啄去害，啄更彌劇。",
      "層崖豫章，聳幹蒼蒼。無縱爾啄，摧我棟樑。"
    ]
  },
  {
    "volume": 847,
    "sequence": 37,
    "title": "靈松歌",
    "author": "齊己",
    "content": [
      "靈松靈松，是何根株。盤擗枝幹，與群木殊。",
      "世眼爭知蒼翠容，薜蘿遮體深朦朧。先秋瑟瑟生穀風，青陰倒卓寒潭中。八月天威行肅殺，萬木凋零向霜雪。",
      "唯有此松高下枝，一枝枝在無摧折。癡凍頑冰如鐵堅，重重鎖到槎牙顛。老鱗枯節相把捉，踉蹌立在青崖前。",
      "有時深洞興雷雹，飛電繞身光閃爍。乍似蒼龍驚起時，攫霧穿雲欲騰躍。夜深山月照高枝，疏影細落莓苔磯。",
      "千年朽枿魍魎出，一株寒韻鏘琉璃。安得良工妙圖雘，寫將偃蹇懸煙閣。飛瀑聲中戰歲寒，紅霞影裏擎蕭索。"
    ]
  },
  {
    "volume": 847,
    "sequence": 38,
    "title": "蠹",
    "author": "齊己",
    "content": [
      "蠹不自蠹，而蠹於木。蠹極木心，以豐爾腹。",
      "偶或成之，胡為勖人。人而不真，繇爾亂神。",
      "蠹兮蠹兮，何全其生。無托爾形，霜松雪檉。"
    ]
  },
  {
    "volume": 847,
    "sequence": 39,
    "title": "行路難",
    "author": "齊己",
    "content": [
      "行路難，君好看，驚波不在黤黮間，小人心裏藏崩湍。",
      "七盤九折寒崷崒，翻車倒蓋猶堪出。未似是非唇舌危，暗中潛毀平人骨。君不見楚靈均，千古沉冤湘水濱。",
      "又不見李太白，一朝卻作江南客。"
    ]
  },
  {
    "volume": 847,
    "sequence": 40,
    "title": "謝徽上人見惠二龍障子，以短歌酬之",
    "author": "齊己",
    "content": [
      "我見蘇州昆山金城中，金城柱上有二龍。",
      "老僧相傳道是僧繇手，尋常入海共龍鬥。",
      "又聞蜀國玉局觀有孫遇跡，盤屈身長八十尺。",
      "遊人爭看不敢近，頭覷寒泉萬丈碧。近有五羊徽上人，閑工小筆得意新。畫龍不誇頭角及須鱗，只求筋骨與精神。",
      "徽上人，真藝者。惠我雙龍不言價，等閒不敢將懸掛。",
      "恐是葉公好假龍，及見真龍卻驚怕。"
    ]
  },
  {
    "volume": 847,
    "sequence": 41,
    "title": "送人往長沙",
    "author": "齊己",
    "content": [
      "荊門歸路指湖南，千里風帆興可諳。",
      "好聽鷓鴣啼雨處，木蘭舟晚泊春潭。"
    ]
  },
  {
    "volume": 847,
    "sequence": 42,
    "title": "偶題",
    "author": "齊己",
    "content": [
      "時事懶言多忌諱，野吟無主若縱橫。",
      "君看三百篇章首，何處分明著姓名。"
    ]
  },
  {
    "volume": 847,
    "sequence": 43,
    "title": "寄山中叟",
    "author": "齊己",
    "content": [
      "青泉碧樹夏風涼，紫蕨紅粳午爨香。",
      "應笑晨持一盂苦，腥膻市里叫家常。"
    ]
  },
  {
    "volume": 847,
    "sequence": 44,
    "title": "贈琴客",
    "author": "齊己",
    "content": [
      "曾攜五老峰前過，幾向雙松石上彈。",
      "此境此身誰更愛，掀天羯鼓滿長安。"
    ]
  },
  {
    "volume": 847,
    "sequence": 45,
    "title": "勉吟僧",
    "author": "齊己",
    "content": [
      "千途萬轍亂真源，白晝勞形夜斷魂。",
      "忍著袈裟把名紙，學他低折五侯門。"
    ]
  },
  {
    "volume": 847,
    "sequence": 46,
    "title": "送人歸華下",
    "author": "齊己",
    "content": [
      "蓮花峰翠濕凝秋，舊業園林在下頭。",
      "好束詩書且歸去，而今不愛事風流。"
    ]
  },
  {
    "volume": 847,
    "sequence": 47,
    "title": "夏日城中作二首",
    "author": "齊己",
    "content": [
      "三面僧鄰一面牆，更無風路可吹涼。",
      "他年舍此歸何處，青壁紅霞裹石房。",
      "竹低莎淺雨濛濛，水檻幽窗暑月中。",
      "有境牽懷人不會，東林門外翠橫空。"
    ]
  },
  {
    "volume": 847,
    "sequence": 48,
    "title": "默坐",
    "author": "齊己",
    "content": [
      "燈引飛蛾拂焰迷，露淋棲鶴壓枝低。",
      "冥心坐滿蒲團穩，夢到天臺過剡溪。"
    ]
  },
  {
    "volume": 847,
    "sequence": 49,
    "title": "水邊行",
    "author": "齊己",
    "content": [
      "身著袈裟手杖藤，水邊行止不妨僧。",
      "禽棲日落猶孤立，隔浪秋山千萬層。"
    ]
  },
  {
    "volume": 847,
    "sequence": 50,
    "title": "寄鄭谷郎中",
    "author": "齊己",
    "content": [
      "人間近遇風騷匠，鳥外曾逢心印師。",
      "除此二門無別妙，水邊松下獨尋思。"
    ]
  },
  {
    "volume": 847,
    "sequence": 51,
    "title": "翡翠",
    "author": "齊己",
    "content": [
      "水邊飛去青難辨，竹裏歸來色一般。",
      "磨吻鷹鸇莫相害，白鷗鴻鶴滿沙灘。"
    ]
  },
  {
    "volume": 847,
    "sequence": 52,
    "title": "與節供奉大德遊京口寺留題",
    "author": "齊己",
    "content": [
      "柳岸晴緣十裏來，水邊精舍絕塵埃。",
      "煮茶嘗摘興何極，直至殘陽未欲回。"
    ]
  },
  {
    "volume": 847,
    "sequence": 53,
    "title": "謝荊幕孫郎中見示樂府歌集二十八字",
    "author": "齊己",
    "content": [
      "長吉才狂太白顛，二公文陣勢橫前。",
      "誰言後代無高手，奪得秦皇鞭鬼鞭。"
    ]
  },
  {
    "volume": 847,
    "sequence": 54,
    "title": "謝陰符經勉送藏休上人二首",
    "author": "齊己",
    "content": [
      "事遂鼎湖遺劍履，時來渭水擲魚竿。",
      "欲知賢聖存亡道，自向心機反復看。",
      "一林霜雪未沾頭，爭遣藏休肯便休。",
      "學盡世間難學事，始堪隨處任虛舟。"
    ]
  },
  {
    "volume": 847,
    "sequence": 55,
    "title": "幽齋偶作",
    "author": "齊己",
    "content": [
      "幽院才容個小庭，疏篁低短不堪情。",
      "春來猶賴鄰僧樹，時引流鶯送好聲。"
    ]
  },
  {
    "volume": 847,
    "sequence": 56,
    "title": "贈念法華經僧",
    "author": "齊己",
    "content": [
      "萬境心隨一念平，紅芙蓉折愛河清。",
      "持經功力能如是，任駕白牛安穩行。"
    ]
  },
  {
    "volume": 847,
    "sequence": 57,
    "title": "對菊",
    "author": "齊己",
    "content": [
      "無豔無妖別有香，栽多不為待重陽。",
      "莫嫌醒眼相看過，卻是真心愛澹黃。"
    ]
  },
  {
    "volume": 847,
    "sequence": 58,
    "title": "閉門",
    "author": "齊己",
    "content": [
      "正是閉門爭合閉，大家開處不須開。",
      "還防朗月清風夜，有個詩人相訪來。"
    ]
  },
  {
    "volume": 847,
    "sequence": 59,
    "title": "勉送吳國三五新戒歸",
    "author": "齊己",
    "content": [
      "法王遺制付仁王，難得難持劫數長。",
      "努力只須堅守護，三千八萬是垣牆。"
    ]
  },
  {
    "volume": 847,
    "sequence": 60,
    "title": "夏日寄清溪道者",
    "author": "齊己",
    "content": [
      "老病不能求藥餌，朝昏只是但焚燒。",
      "不知誰為收灰骨，壘石栽松傍寺橋。"
    ]
  },
  {
    "volume": 847,
    "sequence": 61,
    "title": "送惠空北游",
    "author": "齊己",
    "content": [
      "君向峴山遊聖境，我將何以記多才。",
      "叮嚀墮淚碑前過，寫取斯文寄我來。"
    ]
  },
  {
    "volume": 847,
    "sequence": 62,
    "title": "寄懷歸州馬判官",
    "author": "齊己",
    "content": [
      "三年為倅興何長，歸計應多事少忙。",
      "又見秋風霜裛樹，滿山椒熟水雲香。"
    ]
  },
  {
    "volume": 847,
    "sequence": 63,
    "title": "觀荷葉露珠",
    "author": "齊己",
    "content": [
      "霏微曉露成珠顆，宛轉田田未有風。",
      "任器方圓性終在，不妨翻覆落池中。"
    ]
  },
  {
    "volume": 847,
    "sequence": 64,
    "title": "苦熱懷玉泉寺寄仁上人",
    "author": "齊己",
    "content": [
      "火雲如燒接蒼梧，原野煙連大澤枯。",
      "謾費葛衫葵扇力，爭禁泉石潤肌膚。"
    ]
  },
  {
    "volume": 847,
    "sequence": 65,
    "title": "觀盆池白蓮",
    "author": "齊己",
    "content": [
      "素萼金英噴露開，倚風凝立獨徘徊。",
      "應思瀲灩秋池底，更有歸天伴侶來。"
    ]
  },
  {
    "volume": 847,
    "sequence": 66,
    "title": "折楊柳詞四首",
    "author": "齊己",
    "content": [
      "鳳樓高映綠陰陰，凝重多含雨露深。",
      "莫謂一枝柔軟力，幾曾牽破別離心。",
      "館娃宮畔響廊前，依託吳王養翠煙。",
      "劍去國亡台殿毀，卻隨紅樹噪秋蟬。",
      "穠低似中陶潛酒，軟極如傷宋玉風。",
      "多謝將軍繞營種，翠中閑卓戰旗紅。",
      "高僧愛惜遮江寺，遊子傷殘露野橋。",
      "爭似著行垂上苑，碧桃紅杏對搖搖。"
    ]
  },
  {
    "volume": 847,
    "sequence": 67,
    "title": "答長沙丁秀才書",
    "author": "齊己",
    "content": [
      "月月便車奔帝闕，年年貢士過荊台。",
      "如何三度槐花落，未見故人攜卷來。"
    ]
  },
  {
    "volume": 847,
    "sequence": 68,
    "title": "戒小師",
    "author": "齊己",
    "content": [
      "不肯吟詩不聽經，禪宗異嶽懶遊行。",
      "他年白首當人問，將底言談對後生。"
    ]
  },
  {
    "volume": 847,
    "sequence": 69,
    "title": "題舊拄杖",
    "author": "齊己",
    "content": [
      "親采匡廬瀑布西，層崖懸壁更安梯。",
      "攜行三十年吟伴，未有詩人□□□。"
    ]
  },
  {
    "volume": 847,
    "sequence": 70,
    "title": "酬歐陽秀才卷",
    "author": "齊己",
    "content": [
      "三十篇多十九章，□聲風力撼疏篁。",
      "不堪更有精搜處，誰見蕭蕭雨夜堂。"
    ]
  },
  {
    "volume": 847,
    "sequence": 71,
    "title": "聞雁",
    "author": "齊己",
    "content": [
      "瀟湘浦暖全迷鶴，邏逤川寒只有雕。",
      "誰向孤舟憶兄弟，坐看連雁度橫橋。"
    ]
  },
  {
    "volume": 847,
    "sequence": 72,
    "title": "送高麗二僧南游",
    "author": "齊己",
    "content": [
      "日邊鄉井別年深，中國靈蹤欲遍尋。",
      "何處碧山逢長老，分明認取祖師心。"
    ]
  },
  {
    "volume": 847,
    "sequence": 73,
    "title": "謝猿皮",
    "author": "齊己",
    "content": [
      "貴向獵師家買得，攜來乞與坐禪床。",
      "不知摘月秋潭畔，曾對何人啼斷腸。"
    ]
  },
  {
    "volume": 847,
    "sequence": 74,
    "title": "酬光上人",
    "author": "齊己",
    "content": [
      "禪言難後到詩言，坐石心同立月魂。",
      "應記前秋會吟處，五更猶在老松根。"
    ]
  },
  {
    "volume": 847,
    "sequence": 75,
    "title": "送僧歸日本",
    "author": "齊己",
    "content": [
      "日東來向日西遊，一缽閑尋遍九州。",
      "卻憶雞林本師寺，欲歸還待海風秋。"
    ]
  },
  {
    "volume": 847,
    "sequence": 76,
    "title": "庚午歲十五夜對月",
    "author": "齊己",
    "content": [
      "海澄空碧正團圓，吟想玄宗此夜寒。",
      "玉兔有情應記得，西邊不見舊長安。"
    ]
  },
  {
    "volume": 847,
    "sequence": 77,
    "title": "紅薔薇花",
    "author": "齊己",
    "content": [
      "晴日當樓曉香歇，錦帶盤空欲成結。",
      "鶯聲漸老柳飛時，狂風吹落猩猩血。"
    ]
  },
  {
    "volume": 847,
    "sequence": 78,
    "title": "貽九華上人",
    "author": "齊己",
    "content": [
      "一法傳聞繼老能，九華閑臥最高層。",
      "秋鐘盡後殘陽暝，門掩松邊雨夜燈。"
    ]
  },
  {
    "volume": 847,
    "sequence": 79,
    "title": "寄賡匡圖兄弟",
    "author": "齊己",
    "content": [
      "僧外閑吟樂最清，年登八十喪南荊。",
      "風騷作者為商確，道去碧雲爭幾程。"
    ]
  },
  {
    "volume": 847,
    "sequence": 80,
    "title": "句",
    "author": "齊己",
    "content": [
      "春晴遊寺客，花落閉門僧。",
      "香傳天下口，□貴火前名。角開香滿室，爐動綠凝鐺。",
      "園林將向夕，風雨更吹花。",
      "相思坐溪石，□□□山風。",
      "夕照背高臺，殘鐘殘角催。",
      "五老峰前相見時，兩無言語各揚眉。",
      "高人愛惜藏岩裏，白bv封題寄火前。（《詠茶》，見《三山老人語錄》）"
    ]
  }
]