[
  {
    "volume": 808,
    "sequence": 1,
    "title": "奉和竇使君同恭法師詠高僧二首：竺佛圖澄",
    "author": "慧宣",
    "content": [
      "大誓憫塗炭，乘機入生死。中州法既弘，葛陂暴亦止。",
      "乳孔光一室，掌鏡徹千里。道盛咒蓮華，災生吟棘子。",
      "埋石緣雖謝，流沙化方始。"
    ]
  },
  {
    "volume": 808,
    "sequence": 2,
    "title": "奉和竇使君同恭法師詠高僧二首：釋僧肇",
    "author": "慧宣",
    "content": [
      "般若唯絕鑿，涅盤固無名。先賢未始覺，之子唱希聲。",
      "秦王嗟理詣，童壽揖詞清。徽音聞廬嶽，精難動中京。",
      "適驗方袍裏，奇才複挺生。"
    ]
  },
  {
    "volume": 808,
    "sequence": 3,
    "title": "秋日遊東山寺尋殊曇二法師",
    "author": "慧宣",
    "content": [
      "木落樹蕭槮，水清流寂。屬此悲哉氣，複茲羈旅戚。",
      "奚用寫煩憂，山泉恣遊歷。萬丈窺深澗，千尋仰絕壁。",
      "傍嶺竹參差，緣崖藤冪zx。行行極幽邃，去去逾空寂。",
      "果值息心侶，喬枝方掛錫。圍繞悉栴檀，純良豈沙礫。",
      "妙法誠無比，深經解怨敵。心歡即頂禮，道存仍目擊。",
      "慧刀幸已逢，疑網於焉析。豈直卻煩惱，方期拯沈溺。"
    ]
  },
  {
    "volume": 808,
    "sequence": 4,
    "title": "句",
    "author": "慧宣",
    "content": [
      "如蒙一被服，方堪稱福田。（詠賜玄奘衲、袈裟，《三藏法師傳》）"
    ]
  },
  {
    "volume": 808,
    "sequence": 5,
    "title": "愛妾換馬",
    "author": "法宣",
    "content": [
      "朱鬣飾金鑣，紅妝束素腰。似雲來躞蹀，如雪去飄颻。",
      "桃花含淺汗，柳葉帶餘嬌。騁光將獨立，雙絕不俱標。"
    ]
  },
  {
    "volume": 808,
    "sequence": 6,
    "title": "和趙王觀妓",
    "author": "法宣",
    "content": [
      "桂山留上客，蘭室命妖饒。城中畫廣黛，宮裏束纖腰。",
      "舞袖風前舉，歌聲扇後嬌。周郎不須顧，今日管弦調。"
    ]
  },
  {
    "volume": 808,
    "sequence": 7,
    "title": "聽獨杵擣衣",
    "author": "慧偘",
    "content": [
      "非是無人助，意欲自鳴砧。向月憐孤影，承風送迥音。",
      "疑搗雙絲練，似奏一弦琴。令君聞獨杵，知妾有專心。"
    ]
  },
  {
    "volume": 808,
    "sequence": 8,
    "title": "聞侯方兒來寇",
    "author": "慧偘",
    "content": [
      "羊皮贖去士，馬革斂還屍。天下方無事，孝廉非哭時。"
    ]
  },
  {
    "volume": 808,
    "sequence": 9,
    "title": "和琳法師初春法集之作",
    "author": "慧淨",
    "content": [
      "鷲嶺光前選，祇園表昔恭。哲人崇踵武，弘道會群龍。",
      "高座登蓮葉，麈尾振霜松。塵飛揚雅梵，風度引疏鐘。",
      "靜言澄義海，發論上詞鋒。心虛道易合，跡廣席難重。",
      "和風動淑氣，麗日啟時雍。高才掞雅什，顧己濫朋從。",
      "因茲仰積善，靈華庶可逢。"
    ]
  },
  {
    "volume": 808,
    "sequence": 10,
    "title": "與英才言聚賦得升天行",
    "author": "慧淨",
    "content": [
      "馭風過閬苑，控鶴下瀛洲。欲采三芝秀，先從千仞遊。",
      "駕鳳吟虛管，乘槎泛淺流。頹齡一已駐，方驗大椿秋。"
    ]
  },
  {
    "volume": 808,
    "sequence": 11,
    "title": "和盧贊府游紀國道場",
    "author": "慧淨",
    "content": [
      "日光通漢室，星彩晦周朝。法城從此構，香閣本岧嶢。",
      "株盤仰承露，刹鳳俯摩霄。落照侵虛牖，長虹拖跨橋。",
      "高才暫騁目，雲藻隨飄颻。欲追千里驥，終是謝連鑣。"
    ]
  },
  {
    "volume": 808,
    "sequence": 12,
    "title": "冬日普光寺臥疾，值雪簡諸舊遊",
    "author": "慧淨",
    "content": [
      "臥屙苦留滯，辟戶望遙天。寒雲舒複卷，落雪斷還連。",
      "凝華照書閣，飛素涴琴弦。回飄洛神賦，皎映齊紈篇。",
      "縈階如鶴舞，拂樹似花鮮。徒賞豐年瑞，沈憂終自憐。"
    ]
  },
  {
    "volume": 808,
    "sequence": 13,
    "title": "雜言",
    "author": "慧淨",
    "content": [
      "觀化祇山頂，流睇古王城。萬載池猶潔，千年苑尚清。",
      "仿佛影堅路，摧殘廣脅楹。七寶仙台亡舊跡，四彩天花絕雨聲。聲華日以遠，自恨生何晚。",
      "既傷火宅眩中門，還嗟寶渚迷長阪。步陟平郊望，心遊七海上。擾擾三界溺邪津，渾渾萬品忘真匠。",
      "唯有能仁獨圓悟，廓塵靜浪開玄路。創逢肌命棄身城，更為求人崩意樹。持囊畢契戒珠淨，被甲要心忍衣固。",
      "三祇不倦陵二車，一足忘勞超九數。定瀲江清沐久結，智劍霜凝斬新霧。無邊大劫無不修，六時湣生遵六度。",
      "度有流光功德收，金河示滅歸常住。鶴林權唱演功周，聖德佳音傳餘響。龍宮秘典海中探，石室真言山處仰。",
      "流教在茲辰，傳芳代有人。沙河雪嶺迷朝徑，巨海鴻崖亂夜津。入萬死，求一生。投針偶穴非同喻，束馬懸車豈等程。不徇今身樂，無祈後代榮。",
      "誓舍危軀追勝義，咸希畢契傳燈情。勞歌勿複陳，延眺且周巡。東睇女巒留二跡，西馳鹿苑去三輪。",
      "北睨舍城池尚在，南睎尊嶺穴猶存。五峰秀，百池分。",
      "粲粲鮮花明四曜，輝輝道樹鏡三春。揚錫指山阿，攜步上祇陀。既睹如來疊衣石，複觀天授迸餘峨。",
      "佇靈鎮梵嶽，凝思遍生河。金花逸掌儀前奉，芳蓋陵虛殿后過。旋繞經行砌，目想如神契。",
      "回斯少福澗生津，共會龍華舍塵翳。"
    ]
  },
  {
    "volume": 808,
    "sequence": 14,
    "title": "三不為篇",
    "author": "海順",
    "content": [
      "我欲偃文修武，身死名存。斫石通道，祈井流泉。",
      "君肝在內，我身處邊。荊軻拔劍，毛遂捧盤。不為則已，為則不然。將恐兩虎共鬥，勢不俱全。永□今好，長絕來怨。是以返跡荒徑，息影柴門。",
      "我欲刺股錐刃，懸頭屋樑。書臨雪彩，牒映螢光。",
      "一朝鵬舉，萬里鸞翔。縱任才辯，遊說君王。高車反邑，衣錦還鄉。將恐鳥殘以羽，蘭折由芳。籠餐詎貴，鉤餌難嘗。是以高巢林藪，深穴池塘。",
      "我欲衒才鬻德，入市趨朝。四眾瞻仰，三槐附交。",
      "標形引勢，身達名超。箱盈綺服，廚富甘肴。諷揚弦管，詠美歌謠。將恐塵棲弱草，露宿危條。無過日旦，靡越風朝。是以還傷樂淺，非惟苦遙。"
    ]
  },
  {
    "volume": 808,
    "sequence": 15,
    "title": "出賜玄奘衲、袈裟衣應制",
    "author": "道恭",
    "content": [
      "福田資象德，聖種理幽熏。不持金作縷，還用彩成文。",
      "朱青自掩映，翠綺相氤氳。獨有離離葉，恒向稻畦分。"
    ]
  },
  {
    "volume": 808,
    "sequence": 16,
    "title": "設缸面酒款蕭翼，探得來字",
    "author": "辨才",
    "content": [
      "初醞一缸開，新知萬里來。披雲同落寞，步月共裴回。",
      "夜久孤琴思，風長旅雁哀。非君有秘術，誰照不然灰。"
    ]
  },
  {
    "volume": 808,
    "sequence": 17,
    "title": "書遺文後",
    "author": "僧鳳",
    "content": [
      "苦哉黑闇女，樂矣功德天。智者俱不受，愚夫納二邊。",
      "我奉能仁教，歸依彌勒前。願闡摩訶衍，成就那羅延。"
    ]
  },
  {
    "volume": 808,
    "sequence": 18,
    "title": "譏韋玎吟以韋字為韻",
    "author": "利涉",
    "content": [
      "我之佛法是無為，何故今朝得有為。",
      "無韋始得三數載，不知此複是何韋。"
    ]
  },
  {
    "volume": 808,
    "sequence": 19,
    "title": "別三輔諸僧",
    "author": "道會",
    "content": [
      "去住俱為客，分悲損性情。共作無期別，誰能訪死生。"
    ]
  },
  {
    "volume": 808,
    "sequence": 20,
    "title": "贈王仙柯",
    "author": "中寤",
    "content": [
      "瞻思不及望仙兄，早晚升霞入太清。手種一株松未老，爐燒九轉藥新成。心中已得黃庭術，頭上應無白髮生。",
      "異日卻歸華表語，待教凡俗普聞名。"
    ]
  },
  {
    "volume": 808,
    "sequence": 21,
    "title": "在西國懷王舍城",
    "author": "義淨",
    "content": [
      "遊，愁。赤縣遠，丹思抽。鷲嶺寒風駛，龍河激水流。",
      "既喜朝聞日複日，不覺頹年秋更秋。",
      "已畢耆山本願城難遇，終望持經振錫住神州。"
    ]
  },
  {
    "volume": 808,
    "sequence": 22,
    "title": "與無行禪師同游鷲嶺瞻奉…雜言詩",
    "author": "義淨",
    "content": [
      "觀化祇山頂，流睇古王城。萬載池猶潔，千年苑尚清。",
      "仿佛影堅路，摧殘廣脅gJ。七寶仙台亡舊跡，四彩天花絕雨聲。聲華日以遠，自恨生何晚。",
      "既傷火宅眩中門，還嗟寶渚迷長阪。步陟平郊望，心遊七海上。擾擾三界溺邪津，渾渾萬品亡真匠。",
      "唯有能仁獨圓悟，廓塵靜浪開玄路。創逢肌命棄身城，更為求人崩意樹。持囊畢契戒珠淨，被甲要心忍衣固。",
      "三祇不倦陵二車，一足忘勞超九數。定瀲江清沐久結，智劍霜凝斬新霧。無邊大劫無不修，六時湣生遵六度。",
      "度有流光功德收，金河示滅歸常住。鶴林權唱演功周，聖徒往昔傳餘響。龍宮秘典海中探，石室真言山處仰。",
      "流教在茲辰，傳芳代有人。沙河雪嶺迷朝徑，巨海鴻崖亂夜津。入萬死，求一生。投針偶穴非同喻，束馬懸車豈等程。不徇今身樂，無祈後代榮。",
      "誓舍危軀追勝義，咸希畢契傳燈情。勞歌勿複陳，延眺且周巡。東睇女巒留二跡，西馳鹿苑去三輪。",
      "北睨舍城池尚在，南睎尊嶺穴猶存。五峰秀，百池分。",
      "粲粲鮮花明四曜，輝輝道樹鏡三春。揚錫指山阿，攜步上祇陀。既睹如來疊衣石，複觀天授迸餘峨。",
      "佇靈鎮梵嶽，凝思遍生河。金花逸掌儀前奉，芳蓋陵虛殿后過。旋繞經行砌，目想如神契。",
      "回斯少福澗生津，共會龍華舍塵翳。"
    ]
  },
  {
    "volume": 808,
    "sequence": 23,
    "title": "玄逵律師言離廣府還望桂林去留愴然自述贈懷",
    "author": "義淨",
    "content": [
      "標心之梵宇，運想入仙洲。嬰痼乖同好，沈情阻若抽。",
      "葉落乍難聚，情離不可收。何日乘杯至，詳觀演法流。"
    ]
  },
  {
    "volume": 808,
    "sequence": 24,
    "title": "餘以咸亨元年在西京尋聽于時與並部處一法師…聊題兩絕",
    "author": "義淨",
    "content": [
      "我行之數萬，愁緒百重思。那教六尺影，獨步五天陲。",
      "上將可陵師，匹士志難移。如論惜短命，何得滿長祇。"
    ]
  },
  {
    "volume": 808,
    "sequence": 25,
    "title": "西域寺",
    "author": "義淨",
    "content": [
      "眾美仍羅列，群英已古今。也知生死分，那得不傷心。"
    ]
  },
  {
    "volume": 808,
    "sequence": 26,
    "title": "道希法師求法西域終於庵摩羅跋國後…聊題一絕",
    "author": "義淨",
    "content": [
      "百苦忘勞獨進影，四恩在念契流通。",
      "如何未盡傳燈志，溘然於此遇途窮。"
    ]
  },
  {
    "volume": 808,
    "sequence": 27,
    "title": "行路難",
    "author": "寶月",
    "content": [
      "君不見，孤雁關外發，酸嘶度楊越。空城客子心腸斷，幽閨思婦氣欲絕。凝霜夜下拂羅衣，浮雲中斷開明月。",
      "夜夜遙遙徒相思，年年望望情不歇。取我匣中青銅鏡，情人為我除白髮。行路難，行路難。夜聞南城漢使度，使我流淚憶長安。"
    ]
  },
  {
    "volume": 808,
    "sequence": 28,
    "title": "老僧",
    "author": "景雲",
    "content": [
      "日照西山雪，老僧門始開。凍瓶粘柱礎，宿火焰爐灰。",
      "童子病歸去，鹿麑寒入來。齋鐘知漸近，枝鳥下生台。"
    ]
  },
  {
    "volume": 808,
    "sequence": 29,
    "title": "溪叟",
    "author": "景雲",
    "content": [
      "溪翁居處靜，溪鳥入門飛。早起釣魚去，夜深乘月歸。",
      "露香菰米熟，煙暖荇絲肥。瀟灑塵埃外，扁舟一草衣。"
    ]
  },
  {
    "volume": 808,
    "sequence": 30,
    "title": "畫松",
    "author": "景雲",
    "content": [
      "畫松一似真松樹，且待尋思記得無。",
      "曾在天臺山上見，石橋南畔第三株。"
    ]
  },
  {
    "volume": 808,
    "sequence": 31,
    "title": "送戴三征君還穀口舊居",
    "author": "理瑩",
    "content": [
      "岩穴多遺秀，弓車屢遠招。周王尊渭叟，潁客傲唐堯。",
      "出處天波洽，關河地勢遙。瞻星吳郡夜，作霧華山朝。",
      "清論虛重席，閒居掛一瓢。漁歌思坐酌，宸渥寵行軺。",
      "春為荷裳暖，霜因葛履消。層崖懸瀑溜，萬壑振清飆。",
      "穀鳥猶遷木，場駒正食苗。謝安何日起，台鼎佇君調。"
    ]
  },
  {
    "volume": 808,
    "sequence": 32,
    "title": "送童子下山",
    "author": "金地藏",
    "content": [
      "空門寂寞汝思家，禮別雲房下九華。愛向竹欄騎竹馬，懶于金地聚金沙。添瓶澗底休招月，烹茗甌中罷弄花。",
      "好去不須頻下淚，老僧相伴有煙霞。"
    ]
  },
  {
    "volume": 808,
    "sequence": 33,
    "title": "題張僧繇醉僧圖",
    "author": "懷素",
    "content": [
      "人人送酒不曾沽，終日松間掛一壺。",
      "草聖欲成狂便發，真堪畫入醉僧圖。"
    ]
  },
  {
    "volume": 808,
    "sequence": 34,
    "title": "寄衡嶽僧",
    "author": "懷素",
    "content": [
      "祝融高座對寒峰，雲水昭丘幾萬重。",
      "五月衲衣猶近火，起來白鶴冷青松。"
    ]
  }
]