[
  {
    "volume": 771,
    "sequence": 1,
    "title": "春日",
    "author": "宋雍",
    "content": [
      "輕花細葉滿林端，昨夜春風曉色寒。",
      "黃鳥不堪愁裏聽，綠楊宜向雨中看。"
    ]
  },
  {
    "volume": 771,
    "sequence": 2,
    "title": "失題",
    "author": "宋雍",
    "content": [
      "斜雨飛絲織晚風，疏簾半卷野亭空。",
      "荷花開盡秋光晚，零落殘紅綠沼中。"
    ]
  },
  {
    "volume": 771,
    "sequence": 3,
    "title": "古意",
    "author": "戴休珽",
    "content": [
      "窮秋朔風起，滄海愁陰漲。虜騎掠河南，漢兵屯灞上。",
      "羽書驚沙漠，刁鬥喧亭障。關塞何蒼茫，遙烽遞相望。",
      "弱齡負奇節，俠客多招訪。投筆棄繻生，提戈逐飛將。",
      "拔劍照霜白，怒髮衝冠壯。會立萬里功，視君封侯相。"
    ]
  },
  {
    "volume": 771,
    "sequence": 4,
    "title": "勖曹生",
    "author": "盧鉟",
    "content": [
      "桑扈交飛百舌忙，祖亭聞樂倍思鄉。尊前有恨慚卑宦，席上無憀愛豔妝。莫為狂花迷眼界，須求真理定心王。",
      "遊蜂采掇何時已，只恐多言議短長。"
    ]
  },
  {
    "volume": 771,
    "sequence": 5,
    "title": "琴歌",
    "author": "趙摶",
    "content": [
      "綠琴制自桐孫枝，十年窗下無人知。清聲不與眾樂雜，所以屈受塵埃欺。七弦脆斷蟲絲朽，辨別不曾逢好手。",
      "琴聲若似琵琶聲，賣與時人應已久。玉徽冷落無光彩，堪恨鐘期不相待。鳳囀吟幽鶴舞時，撚弄錚摐聲亦在。",
      "向曾守貧貧不徹，賤價與人人不別。前回忍淚卻收來，泣向秋風兩條血。乃知凡俗難可名，輕者卻重重者輕。",
      "真龍不聖土龍聖，鳳凰啞舌鴟梟鳴。何殊此琴哀怨苦，寂寞沈埋在幽戶。萬重山水不肯聽，俗耳樂聞人打鼓。",
      "知君立身待分義，驅喝風雷在平地。一生從事不因人，健步窣雲皆自致。不辭重拂弦上塵，市廛不買多讒人。",
      "莫辭憔悴與買取，為君一曲號青春。"
    ]
  },
  {
    "volume": 771,
    "sequence": 6,
    "title": "廢長行",
    "author": "趙摶",
    "content": [
      "紫牙鏤合方如鬥，二十四星銜月口。貴人迷此華筵中，運木手交如陣鬥。不算勞神運枯木，且廢為官恤惸獨。",
      "門前有吏嚇孤窮，欲訴門深抱冤哭。耳厭人催坐衙早，才聞此戲身先到。理人似愛長行心，天下安平多草草。",
      "何當化局為明鏡，掛在高堂辨邪正。何當化子作筆鋒，常在手中行法令。莫令終日迷如此，不治生民負天子。"
    ]
  },
  {
    "volume": 771,
    "sequence": 7,
    "title": "玉女詞",
    "author": "張安石",
    "content": [
      "綺薦銀屏空積塵，柳眉桃臉暗銷春。",
      "不須更學陽臺女，為雨為雲趁惱人。"
    ]
  },
  {
    "volume": 771,
    "sequence": 8,
    "title": "苦別",
    "author": "張安石",
    "content": [
      "向前不信別離苦，而今自到別離處。",
      "兩行粉淚紅闌幹，一朵芙蕖帶殘露。"
    ]
  },
  {
    "volume": 771,
    "sequence": 9,
    "title": "石城",
    "author": "蔣吉",
    "content": [
      "系纜石城下，恣吟懷暫開。江人橈艇子，將謂莫愁來。"
    ]
  },
  {
    "volume": 771,
    "sequence": 10,
    "title": "漢東道中",
    "author": "蔣吉",
    "content": [
      "九十九岡遙，天寒雪未消。羸童牽瘦馬，不敢過危橋。"
    ]
  },
  {
    "volume": 771,
    "sequence": 11,
    "title": "高溪有懷",
    "author": "蔣吉",
    "content": [
      "駐馬高溪側，旅人千里情。雁山山下水，還作此泉聲。"
    ]
  },
  {
    "volume": 771,
    "sequence": 12,
    "title": "寄進士賈希",
    "author": "蔣吉",
    "content": [
      "恨苦淚不落，耿然東北心。空囊與瘦馬，羈絏意應深。"
    ]
  },
  {
    "volume": 771,
    "sequence": 13,
    "title": "出塞",
    "author": "蔣吉",
    "content": [
      "瘦馬羸童行背秦，暮鴉撩亂入殘雲。",
      "北風吹起寒營角，直至榆關人盡聞。"
    ]
  },
  {
    "volume": 771,
    "sequence": 14,
    "title": "旅泊",
    "author": "蔣吉",
    "content": [
      "霜月正高鸚鵡洲，美人清唱發紅樓。",
      "鄉心暗逐秋江水，直到吳山腳下流。"
    ]
  },
  {
    "volume": 771,
    "sequence": 15,
    "title": "次青雲驛",
    "author": "蔣吉",
    "content": [
      "馬轉櫟林山鳥飛，商溪流水背殘暉。",
      "行人幾在青雲路，底事風塵猶滿衣。"
    ]
  },
  {
    "volume": 771,
    "sequence": 16,
    "title": "大庾驛有懷",
    "author": "蔣吉",
    "content": [
      "一囊書重百餘斤，郵吏甯知去計貧。",
      "莫訝偏吟望鄉句，明朝便見嶺南人。"
    ]
  },
  {
    "volume": 771,
    "sequence": 17,
    "title": "題商山修路僧院",
    "author": "蔣吉",
    "content": [
      "此地修行山幾枯，草堂生計只瓶盂。",
      "支郎既解除艱險，試看人心平得無。"
    ]
  },
  {
    "volume": 771,
    "sequence": 18,
    "title": "題長安僧院",
    "author": "蔣吉",
    "content": [
      "出門爭走九衢塵，總是浮生不了身。",
      "惟有水田衣下客，大家忙處作閒人。"
    ]
  },
  {
    "volume": 771,
    "sequence": 19,
    "title": "次商於感舊寄盧中丞",
    "author": "蔣吉",
    "content": [
      "昔年簪組隘丘門，今日旌幢一院存。",
      "何事商於淚如雨，小儒偏受陸家恩。"
    ]
  },
  {
    "volume": 771,
    "sequence": 20,
    "title": "樵翁",
    "author": "蔣吉",
    "content": [
      "獨入深山信腳行，慣當貙虎不曾驚。",
      "路傍花發無心看，惟見枯枝刮眼明。"
    ]
  },
  {
    "volume": 771,
    "sequence": 21,
    "title": "四老廟",
    "author": "蔣吉",
    "content": [
      "無端舍釣學幹名，不得溪山養性情。",
      "自省此身非達者，今朝羞拜四先生。"
    ]
  },
  {
    "volume": 771,
    "sequence": 22,
    "title": "昭君塚",
    "author": "蔣吉",
    "content": [
      "曾為漢帝眼中人，今作狂胡陌上塵。",
      "身死不知多少載，塚花猶帶洛陽春。"
    ]
  },
  {
    "volume": 771,
    "sequence": 23,
    "title": "聞歌竹枝",
    "author": "蔣吉",
    "content": [
      "巡堤聽唱竹枝詞，正是月高風靜時。",
      "獨向東南人不會，弟兄俱在楚江湄。"
    ]
  },
  {
    "volume": 771,
    "sequence": 24,
    "title": "重門曲",
    "author": "周濆",
    "content": [
      "憔悴容華怯對春，寂寥宮殿鎖閑門。",
      "此身卻羨宮中樹，不失芳時雨露恩。"
    ]
  },
  {
    "volume": 771,
    "sequence": 25,
    "title": "山下水",
    "author": "周濆",
    "content": [
      "背雲沖石出深山，淺碧泠泠一帶寒。",
      "不獨有聲流出此，會歸滄海助波瀾。"
    ]
  },
  {
    "volume": 771,
    "sequence": 26,
    "title": "逢鄰女",
    "author": "周濆",
    "content": [
      "日高鄰女笑相逢，慢束羅裙半露胸。",
      "莫向秋池照綠水，參差羞殺白芙蓉。"
    ]
  },
  {
    "volume": 771,
    "sequence": 27,
    "title": "廢宅",
    "author": "周濆",
    "content": [
      "牢落畫堂空鎖塵，荒涼庭樹暗消春。",
      "豪家莫笑此中事，曾見此中人笑人。"
    ]
  }
]