[
  {
    "volume": 695,
    "sequence": 1,
    "title": "章台夜思",
    "author": "韋莊",
    "content": [
      "清瑟怨遙夜，繞弦風雨哀。孤燈聞楚角，殘月下章台。",
      "芳草已雲暮，故人殊未來。鄉書不可寄，秋雁又南回。"
    ]
  },
  {
    "volume": 695,
    "sequence": 2,
    "title": "延興門外作",
    "author": "韋莊",
    "content": [
      "芳草五陵道，美人金犢車。綠奔穿內水，紅落過牆花。",
      "馬足倦遊客，鳥聲歡酒家。王孫歸去晚，宮樹欲棲鴉。"
    ]
  },
  {
    "volume": 695,
    "sequence": 3,
    "title": "劉得仁墓",
    "author": "韋莊",
    "content": [
      "至公遺至藝，終抱至冤沈。名有詩家業，身無戚裏心。",
      "桂和秋露滴，松帶夜風吟。冥寞知春否，墳蒿日已深。"
    ]
  },
  {
    "volume": 695,
    "sequence": 4,
    "title": "下第題青龍寺僧房",
    "author": "韋莊",
    "content": [
      "千蹄萬轂一枝芳，要路無媒果自傷。題柱未期歸蜀國，曳裾何處謁吳王。馬嘶春陌金羈鬧，鳥睡花林繡羽香。",
      "酒薄恨濃消不得，卻將惆悵問支郎。"
    ]
  },
  {
    "volume": 695,
    "sequence": 5,
    "title": "虢州澗東村居作",
    "author": "韋莊",
    "content": [
      "東南騎馬出郊坰，回首寒煙隔郡城。清澗漲時翹鷺喜，綠桑疏處哺牛鳴。兒童見少生於客，奴僕驕多倨似兄。",
      "試望家田還自適，滿畦秋水稻苗平。"
    ]
  },
  {
    "volume": 695,
    "sequence": 6,
    "title": "送日本國僧敬龍歸",
    "author": "韋莊",
    "content": [
      "扶桑已在渺茫中，家在扶桑東更東。",
      "此去與師誰共到，一船明月一帆風。"
    ]
  },
  {
    "volume": 695,
    "sequence": 7,
    "title": "對酒",
    "author": "韋莊",
    "content": [
      "何用岩棲隱姓名，一壺春酎可忘形。",
      "伯倫若有長生術，直到如今醉未醒。"
    ]
  },
  {
    "volume": 695,
    "sequence": 8,
    "title": "尹喜宅",
    "author": "韋莊",
    "content": [
      "荒原秋殿柏蕭蕭，何代風煙占寂寥。紫氣已隨仙仗去，白雲空向帝鄉消。濛濛暮雨春雞唱，漠漠寒蕪雪兔跳。",
      "欲問靈蹤無處所，十洲空闊閬山遙。"
    ]
  },
  {
    "volume": 695,
    "sequence": 9,
    "title": "途中望雨懷歸",
    "author": "韋莊",
    "content": [
      "滿空寒雨漫霏霏，去路雲深鎖翠微。牧豎遠當煙草立，饑禽閑傍渚田飛。誰家樹壓紅榴折，幾處籬懸白菌肥。",
      "對此不堪鄉外思，荷蓑遙羨釣人歸。"
    ]
  },
  {
    "volume": 695,
    "sequence": 10,
    "title": "古離別",
    "author": "韋莊",
    "content": [
      "晴煙漠漠柳毿毿，不那離情酒半酣。",
      "更把玉鞭雲外指，斷腸春色在江南。"
    ]
  },
  {
    "volume": 695,
    "sequence": 11,
    "title": "柳穀道中作卻寄",
    "author": "韋莊",
    "content": [
      "馬前紅葉正紛紛，馬上離情斷殺魂。曉發獨辭殘月店，暮程遙宿隔雲村。心如岳色留秦地，夢逐河聲出禹門。",
      "莫怪苦吟鞭拂地，有誰傾蓋待王孫。"
    ]
  },
  {
    "volume": 695,
    "sequence": 12,
    "title": "灞陵道中作",
    "author": "韋莊",
    "content": [
      "春橋南望水溶溶，一桁晴山倒碧峰。秦苑落花零露濕，灞陵新酒撥醅濃。青龍夭矯盤雙闕，丹鳳褵褷隔九重。",
      "萬古行人離別地，不堪吟罷夕陽鐘。"
    ]
  },
  {
    "volume": 695,
    "sequence": 13,
    "title": "秋日早行",
    "author": "韋莊",
    "content": [
      "上馬蕭蕭襟袖涼，路穿禾黍繞宮牆。半山殘月露華冷，一岸野風蓮萼香。煙外驛樓紅隱隱，渚邊雲樹暗蒼蒼。",
      "行人自是心如火，兔走烏飛不覺長。"
    ]
  },
  {
    "volume": 695,
    "sequence": 14,
    "title": "歎落花",
    "author": "韋莊",
    "content": [
      "一夜霏微露濕煙，曉來和淚喪嬋娟。不隨殘雪埋芳草，盡逐香風上舞筵。西子去時遺笑靨，謝娥行處落金鈿。",
      "飄紅墮白堪惆悵，少別穠華又來年。"
    ]
  },
  {
    "volume": 695,
    "sequence": 15,
    "title": "宮怨",
    "author": "韋莊",
    "content": [
      "一辭同輦閉昭陽，耿耿寒宵禁漏長。釵上翠禽應不返，鏡中紅豔豈重芳。螢低夜色棲瑤草，水咽秋聲傍粉牆。",
      "輾轉令人思蜀賦，解將惆悵感君王。"
    ]
  },
  {
    "volume": 695,
    "sequence": 16,
    "title": "關河道中",
    "author": "韋莊",
    "content": [
      "槐陌蟬聲柳市風，驛樓高倚夕陽東。往來千里路長在，聚散十年人不同。但見時光流似箭，豈知天道曲如弓。",
      "平生志業匡堯舜，又擬滄浪學釣翁。"
    ]
  },
  {
    "volume": 695,
    "sequence": 17,
    "title": "題盤豆驛水館後軒",
    "author": "韋莊",
    "content": [
      "極目晴川展畫屏，地從桃塞接蒲城。灘頭鷺占清波立，原上人侵落照耕。去雁數行天際沒，孤雲一點淨中生。",
      "馮軒盡日不回首，楚水吳山無限情。"
    ]
  },
  {
    "volume": 695,
    "sequence": 18,
    "title": "梁氏水齋",
    "author": "韋莊",
    "content": [
      "獨醉任騰騰，琴棋亦自能。捲簾山對客，開戶犬迎僧。",
      "看蟻移苔穴，聞蛙落石層。夜窗風雨急，松外一庵燈。"
    ]
  },
  {
    "volume": 695,
    "sequence": 19,
    "title": "曲池作",
    "author": "韋莊",
    "content": [
      "細雨曲池濱，青袍草色新。詠詩行信馬，載酒喜逢人。",
      "性為無機率，家因守道貧。若無詩自遣，誰奈寂寥春。"
    ]
  },
  {
    "volume": 695,
    "sequence": 20,
    "title": "嘉會裏閒居",
    "author": "韋莊",
    "content": [
      "豈知城闕內，有地出紅塵。草占一方綠，樹藏千古春。",
      "馬嘶遊寺客，犬吠探花人。寂寂無鐘鼓，槐行接紫宸。"
    ]
  },
  {
    "volume": 695,
    "sequence": 21,
    "title": "夏夜",
    "author": "韋莊",
    "content": [
      "傍水遷書榻，開襟納夜涼。星繁愁晝熱，露重覺荷香。",
      "蛙吹鳴還息，蛛羅滅又光。正吟秋興賦，桐景下西牆。"
    ]
  },
  {
    "volume": 695,
    "sequence": 22,
    "title": "早發",
    "author": "韋莊",
    "content": [
      "早霧濃于雨，田深黍稻低。出門雞未唱，過客馬頻嘶。",
      "樹色遙藏店，泉聲暗傍畦。獨吟三十裏，城月尚如珪。"
    ]
  },
  {
    "volume": 695,
    "sequence": 23,
    "title": "寓言",
    "author": "韋莊",
    "content": [
      "黃金日日銷還鑄，仙桂年年折又生。",
      "兔走烏飛如未息，路塵終見泰山平。"
    ]
  },
  {
    "volume": 695,
    "sequence": 24,
    "title": "對雪獻薛常侍",
    "author": "韋莊",
    "content": [
      "瓊林瑤樹忽珊珊，急帶西風下晚天。皓鶴褵褷飛不辨，玉山重疊凍相連。松裝粉穗臨窗亞，水結冰錐簇溜懸。",
      "門外寒光利如劍，莫推紅袖訴金船。"
    ]
  },
  {
    "volume": 695,
    "sequence": 25,
    "title": "題裴端公郊居",
    "author": "韋莊",
    "content": [
      "暫隨紅旆佐藩方，高跡終期臥故鄉。已近水聲開澗戶，更侵山色架書堂。蒲生岸腳青刀利，柳拂波心綠帶長。",
      "莫奪野人樵牧興，白雲不識繡衣郎。"
    ]
  },
  {
    "volume": 695,
    "sequence": 26,
    "title": "登咸陽縣樓望雨",
    "author": "韋莊",
    "content": [
      "亂雲如獸出山前，細雨和風滿渭川。",
      "盡日空蒙無所見，雁行斜去字聯聯。"
    ]
  },
  {
    "volume": 695,
    "sequence": 27,
    "title": "貴公子",
    "author": "韋莊",
    "content": [
      "大道青樓御苑東，玉欄仙杏壓枝紅。金鈴犬吠梧桐月，朱鬣馬嘶楊柳風。流水帶花穿巷陌，夕陽和樹入簾櫳。",
      "瑤池宴罷歸來醉，笑說君王在月宮。"
    ]
  },
  {
    "volume": 695,
    "sequence": 28,
    "title": "聽趙秀才彈琴",
    "author": "韋莊",
    "content": [
      "滿匣冰泉咽又鳴，玉音閑澹入神清。巫山夜雨弦中起，湘水清波指下生。蜂簇野花吟細韻，蟬移高柳迸殘聲。",
      "不須更奏幽蘭曲，卓氏門前月正明。"
    ]
  },
  {
    "volume": 695,
    "sequence": 29,
    "title": "觀獵",
    "author": "韋莊",
    "content": [
      "苑牆東畔欲斜暉，傍苑穿花兔正肥。公子喜逢朝罷日，將軍誇換戰時衣。鶻翻錦翅雲中落，犬帶金鈴草上飛。",
      "直待四郊高鳥盡，掉鞍齊向國門歸。"
    ]
  },
  {
    "volume": 695,
    "sequence": 30,
    "title": "三堂東湖作",
    "author": "韋莊",
    "content": [
      "滿塘秋水碧泓澄，十畝菱花晚鏡清。景動新橋橫螮蝀，岸鋪芳草睡鵁鶄。蟾投夜魄當湖落，嶽倒秋蓮入浪生。",
      "何處最添詩客興，黃昏煙雨亂蛙聲。"
    ]
  },
  {
    "volume": 695,
    "sequence": 31,
    "title": "放榜日作",
    "author": "韋莊",
    "content": [
      "一聲開鼓辟金扉，三十仙材上翠微。葛水霧中龍乍變，緱山煙外鶴初飛。鄒陽暖豔催花發，太皞春光簇馬歸。",
      "回首便辭塵土世，彩雲新換六銖衣。"
    ]
  },
  {
    "volume": 695,
    "sequence": 32,
    "title": "寄薛先輩",
    "author": "韋莊",
    "content": [
      "懸知回日彩衣榮，仙籍高標第一名。瑤樹帶風侵物冷，玉山和雨射人清。龍翻瀚海波濤壯，鶴出金籠燕雀驚。",
      "不說文章及閘地，自然毛骨是公卿。"
    ]
  },
  {
    "volume": 695,
    "sequence": 33,
    "title": "訪含弘山僧不遇留題精舍",
    "author": "韋莊",
    "content": [
      "滿院桐花鳥雀喧，寂寥芳草茂芊芊。吾師正遇歸山日，閑客空題到寺年。池竹閉門教鶴守，琴書開篋任僧傳。",
      "人間不自尋行跡，一片孤雲在碧天。"
    ]
  },
  {
    "volume": 695,
    "sequence": 34,
    "title": "寄從兄遵",
    "author": "韋莊",
    "content": [
      "江上秋風正釣鱸，九重天子夢翹車。不將高臥邀劉主，自吐清談護漢儲。滄海十年龍景斷，碧雲千里雁行疏。",
      "相逢莫話歸山計，明日東封待直廬。"
    ]
  },
  {
    "volume": 695,
    "sequence": 35,
    "title": "漁塘十六韻",
    "author": "韋莊",
    "content": [
      "洛水分餘脈，穿岩出石棱。碧經嵐氣重，清帶露華澄。",
      "瑩澈通三島，岩梧積萬層。巢由應共到，劉阮想同登。",
      "壁峻苔如畫，山昏霧似蒸。撼松衣有雪，題石硯生冰。",
      "路熟雲中客，名留域外僧。饑猿尋落橡，鬥鼠墮高藤。",
      "嶮樹臨溪亞，殘莎帶岸崩。持竿聊藉草，待月好垂罾。",
      "對景思任父，開圖想不興。晚風輕浪疊，暮雨濕煙凝。",
      "似泛靈槎出，如迎羽客升。仙源終不測，勝概自相仍。",
      "欲別誠堪戀，長歸又未能。他時操史筆，為爾著良稱。"
    ]
  },
  {
    "volume": 695,
    "sequence": 36,
    "title": "冬日長安感志寄獻虢州崔郎中二十韻",
    "author": "韋莊",
    "content": [
      "帝裏無成久滯淹，別家三度見新蟾。郤詵丹桂無人指，阮籍青襟有淚沾。溪上卻思雲滿屋，鏡中惟怕雪生髯。",
      "病如原憲誰能療，蹇似劉楨豈用占。霧雨十年同隱遁，風雷何日振沈潛。籲嗟每被更聲引，歌詠還因酒思添。",
      "客舍正甘愁寂寂，郡樓遙想醉懨懨。已聞鈴閣懸新詔，即向綸闈副具瞻。濟物便同川上楫，慰心還似邑中黔。",
      "觀星始覺中郎貴，問俗方知太守廉。宅後綠波棲畫鷁，馬前紅袖簇丹襜。閑招好客斟香蟻，悶對瓊花詠散鹽。",
      "積凍慢封寒溜細，暮雲高拔遠峰尖。訟堂無事冰生印，水榭高吟月透簾。松下圍棋期褚胤，筆頭飛箭薦陶謙。",
      "未知匣劍何時躍，但恐鉛刀不再銛。雖有遠心長擁篲，恥將新劍學編苫。才驚素節移銅律，又見玄冥變玉簽。",
      "百口似萍依廣岸，一身如燕戀高簷。如今正困風波力，更向人中問宋纖。"
    ]
  },
  {
    "volume": 695,
    "sequence": 37,
    "title": "和薛先輩見寄初秋寓懷即事之作二十韻",
    "author": "韋莊",
    "content": [
      "玉律初移候，清風乍遠襟。一聲蟬到耳，千炬火然心。",
      "嶽靜雲堆翠，樓高日半沉。引愁憎暮角，驚夢怯殘砧。",
      "露白凝湘簟，風篁韻蜀琴。鳥喧從果爛，階淨任苔侵。",
      "柿葉添紅景，槐柯減綠陰。采珠逢寶窟，閱石見瑤林。",
      "魯殿鏗寒玉，苔山激碎金。郤堂流桂景，陳巷集車音。",
      "名自張華顯，詞因葛亮吟。水深龍易失，天遠鶴難尋。",
      "鑒貌甯慚樂，論才豈謝任。義心孤劍直，學海怒濤深。",
      "既睹文兼質，翻疑古在今。慚聞紆綠綬，即候掛朝簪。",
      "晚樹連秋塢，斜陽映暮岑。夜蟲方唧唧，疲馬正駸駸。",
      "托跡同吳燕，依仁似越禽。會隨仙羽化，香蟻且同斟。"
    ]
  },
  {
    "volume": 695,
    "sequence": 38,
    "title": "同舊韻",
    "author": "韋莊",
    "content": [
      "大火收殘暑，清光漸惹襟。謝莊千里思，張翰五湖心。",
      "暮角迎風急，孤鐘向暝沈。露滋三徑草，日動四鄰砧。",
      "簟委班姬扇，蟬悲蔡琰琴。方愁丹桂遠，已怯二毛侵。",
      "甃石回泉脈，移棋就竹陰。觸絲蛛墮網，避隼鳥投林。",
      "貌愧潘郎璧，文慚呂相金。但埋酆獄氣，未發爨桐音。",
      "靜笑劉琨舞，閑思阮籍吟。野花和雨劚，怪石入雲尋。",
      "跡竟終非切，幽閒且自任。趨時慚藝薄，托質仰恩深。",
      "美價方稀古，清名已絕今。既聞留縞帶，詎肯擲蓍簪。",
      "遲客虛高閣，迎僧出亂岑。壯心徒戚戚，逸足自駸駸。",
      "安羨倉中鼠，危同幕上禽。期君調鼎鼐，他日俟羊斟。"
    ]
  },
  {
    "volume": 695,
    "sequence": 39,
    "title": "三用韻",
    "author": "韋莊",
    "content": [
      "素律初回馭，商飆暗觸襟。乍傷詩客思，還動旅人心。",
      "蟬噪因風斷，鱗游見鷺沈。笛聲隨晚吹，松韻激遙砧。",
      "地覆青袍草，窗橫綠綺琴。煙霄難自致，歲月易相侵。",
      "澗柳橫孤彴，岩藤架密陰。瀟湘期釣侶，鄠杜別家林。",
      "遺愧虞卿璧，言依季布金。錚鏦聞郢唱，次第發巴音。",
      "螢影沖簾落，蟲聲擁砌吟。樓高思共釣，寺遠想同尋。",
      "入夜愁難遣，逢秋恨莫任。蝸遊苔徑滑，鶴步翠塘深。",
      "莫問榮兼辱，甯論古與今。固窮憐甕牖，感舊惜蒿簪。",
      "晚日舒霞綺，遙天倚黛岑。鴛鸞方翽翽，驊驥整駸駸。",
      "未化投陂竹，空思出穀禽。感多聊自遣，桑落且閑斟。"
    ]
  },
  {
    "volume": 695,
    "sequence": 40,
    "title": "驚秋",
    "author": "韋莊",
    "content": [
      "不向煙波狎釣舟，強親文墨事儒丘。",
      "長安十二槐花陌，曾負秋風多少秋。"
    ]
  },
  {
    "volume": 695,
    "sequence": 41,
    "title": "登漢高廟閑眺",
    "author": "韋莊",
    "content": [
      "獨尋仙境上高原，雲雨深藏古帝壇。天畔晚峰青簇簇，檻前春樹碧團團。參差郭外樓臺小，斷續風中鼓角殘。",
      "一帶遠光何處水，釣舟閑系夕陽灘。"
    ]
  },
  {
    "volume": 695,
    "sequence": 42,
    "title": "耒陽縣浮山神廟",
    "author": "韋莊",
    "content": [
      "一郡皆傳此廟靈，廟前松桂古今青。山曾堯代浮洪水，地有唐臣奠綠醽。繞坐香風吹寶蓋，傍簷煙雨濕岩扃。",
      "為霖自可成農歲，何用興師遠伐邢。"
    ]
  },
  {
    "volume": 695,
    "sequence": 43,
    "title": "愁",
    "author": "韋莊",
    "content": [
      "避愁愁又至，愁至事難忘。夜坐心中火，朝為鬢上霜。",
      "不經公子夢，偏入旅人腸。借問高軒客，何鄉是醉鄉。"
    ]
  },
  {
    "volume": 695,
    "sequence": 44,
    "title": "村居書事",
    "author": "韋莊",
    "content": [
      "年年耕與釣，鷗鳥已相依。砌長蒼苔厚，藤抽紫蔓肥。",
      "風鶯移樹囀，雨燕入樓飛。不覺春光暮，繞籬紅杏稀。"
    ]
  },
  {
    "volume": 695,
    "sequence": 45,
    "title": "三堂早春",
    "author": "韋莊",
    "content": [
      "獨倚危樓四望遙，杏花春陌馬聲驕。池邊冰刃暖初落，山上雪棱寒未銷。溪送綠波穿郡宅，日移紅影度村橋。",
      "主人年少多情味，笑換金龜解珥貂。"
    ]
  }
]