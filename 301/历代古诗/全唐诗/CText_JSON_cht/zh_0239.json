[
  {
    "volume": 239,
    "sequence": 1,
    "title": "同程九早入中書",
    "author": "錢起",
    "content": [
      "漢家賢相重英奇，蟠木何材也見知。不意雲霄能自致，空驚鵷鷺忽相隨。臘雪初明柏子殿，春光欲上萬年枝。",
      "獨慚皇鑒明如日，未厭春光向玉墀。"
    ]
  },
  {
    "volume": 239,
    "sequence": 2,
    "title": "仲春宴王補闕城東小池",
    "author": "錢起",
    "content": [
      "王孫興至幽尋好，芳草春深景氣和。藥院愛隨流水入，山齋喜與白雲過。猶嫌巢鶴窺人遠，不厭叢花對客多。",
      "醉來倚玉無餘事，目送歸鴻笑複歌。"
    ]
  },
  {
    "volume": 239,
    "sequence": 3,
    "title": "夜宿靈台寺寄郎士元",
    "author": "錢起",
    "content": [
      "西日橫山含碧空，東方吐月滿禪宮。朝瞻雙頂青冥上，夜宿諸天色界中。石潭倒獻蓮花水，塔院空聞松柏風。",
      "萬里故人能尚爾，知君視聽我心同。"
    ]
  },
  {
    "volume": 239,
    "sequence": 4,
    "title": "題郎士元半日吳村別業，兼呈李長官",
    "author": "錢起",
    "content": [
      "半日吳村帶晚霞，閑門高柳亂飛鴉。橫雲嶺外千重樹，流水聲中一兩家。愁人昨夜相思苦，閏月今年春意賒。",
      "自歎梅生頭似雪，卻憐潘令縣如花。"
    ]
  },
  {
    "volume": 239,
    "sequence": 5,
    "title": "猷川雪後送僧粲臨還京，時避世臥疾",
    "author": "錢起",
    "content": [
      "連步青溪幾萬重，有時共立在孤峰。齋到盂空餐雪麥，經傳金字坐雲松。呻吟獨臥猷川水，振錫先聞長樂鐘。",
      "回望群山攜手處，離心一一涕無從。"
    ]
  },
  {
    "volume": 239,
    "sequence": 6,
    "title": "和李員外扈駕幸溫泉宮",
    "author": "錢起",
    "content": [
      "未央月曉度疏鐘，鳳輦時巡出九重。雪霽山門迎瑞日，雲開水殿候飛龍。經寒不入宮中樹，佳氣常熏仗外峰。",
      "遙羨枚皋扈仙蹕，偏承霄漢渥恩濃。"
    ]
  },
  {
    "volume": 239,
    "sequence": 7,
    "title": "長信怨",
    "author": "錢起",
    "content": [
      "長信螢來一葉秋，蛾眉淚盡九重幽。鳷鵲觀前明月度，芙蓉闕下絳河流。鴛衾久別難為夢，鳳管遙聞更起愁。",
      "誰分昭陽夜歌舞，君王玉輦正淹留。"
    ]
  },
  {
    "volume": 239,
    "sequence": 8,
    "title": "送河南陸少府",
    "author": "錢起",
    "content": [
      "雲間陸生美且奇，銀章朱綬映金羈。自料抱材將致遠，寧嗟趨府暫牽卑。東城社日催巢燕，上苑秋聲散禦梨。",
      "朝夕詔書還柏署，行看飛隼集高枝。"
    ]
  },
  {
    "volume": 239,
    "sequence": 9,
    "title": "送李評事赴潭州使幕",
    "author": "錢起",
    "content": [
      "湖南遠去有餘情，蘋葉初齊白芷生。謾說簡書催物役，遙知心賞緩王程。興過山寺先雲到，嘯引江帆帶月行。",
      "幕下由來貴無事，佇聞談笑靜黎氓。"
    ]
  },
  {
    "volume": 239,
    "sequence": 10,
    "title": "送李九貶南陽",
    "author": "錢起",
    "content": [
      "玉柱金罍醉不歡，雲山驛道向東看，鴻聲斷續暮天遠，柳影蕭疏秋日寒。霜降幽林沾蕙若，弦驚翰苑失鴛鸞。",
      "秋來回首君門阻，馬上應歌行路難。"
    ]
  },
  {
    "volume": 239,
    "sequence": 11,
    "title": "送裴頔侍禦使蜀",
    "author": "錢起",
    "content": [
      "柱史才年四十強，須髯玄發美清揚。朝天繡服乘恩貴，出使星軺滿路光。錦水繁花添麗藻，峨嵋明月引飛觴。",
      "多才自有雲霄望，計日應追鴛鷺行。"
    ]
  },
  {
    "volume": 239,
    "sequence": 12,
    "title": "送韋信愛子歸覲",
    "author": "錢起",
    "content": [
      "離舟解纜到斜暉，春水東流燕北飛。才子學詩趨露冕，棠花含笑待斑衣。稍聞江樹啼猿近，轉覺山林過客稀。",
      "借問還珠盈合浦，何如鯉也入庭闈。"
    ]
  },
  {
    "volume": 239,
    "sequence": 13,
    "title": "送興平王少府游梁",
    "author": "錢起",
    "content": [
      "舊識相逢情更親，攀歡甚少愴離頻。黃綬罷來多遠客，青山何處不愁人。日斜官樹聞蟬滿，雨過關城見月新。",
      "梁國遺風重詞賦，諸侯應念馬卿貧。"
    ]
  },
  {
    "volume": 239,
    "sequence": 14,
    "title": "送張員外出牧岳州",
    "author": "錢起",
    "content": [
      "鳳凰銜詔與何人，喜政多才寵寇恂。臺上鴛鸞爭送遠，岳陽雲樹待行春。自憐黃閣知音在，不厭彤幨出守頻。",
      "應笑馮唐衰且拙，世情相見白頭新。"
    ]
  },
  {
    "volume": 239,
    "sequence": 15,
    "title": "送孫十尉溫縣",
    "author": "錢起",
    "content": [
      "飛花落絮滿河橋，千里傷心送客遙。不惜芸香染黃綬，惟憐鴻羽下青霄。雲衢有志終驤首，吏道無媒且折腰。",
      "急管繁弦催一醉，頹陽不駐引征鑣。"
    ]
  },
  {
    "volume": 239,
    "sequence": 16,
    "title": "送鐘評事應宏詞下第東歸",
    "author": "錢起",
    "content": [
      "芳歲歸人嗟轉蓬，含情回首灞陵東。蛾眉不入秦台鏡，鷁羽還驚宋國風。世事悠揚春夢裏，年光寂寞旅愁中。",
      "勸君稍盡離筵酒，千里佳期難再同。"
    ]
  },
  {
    "volume": 239,
    "sequence": 17,
    "title": "送嚴維尉河南",
    "author": "錢起",
    "content": [
      "蕙葉青青花亂開，少年趨府下蓬萊。甘泉未獻揚雄賦，吏道何勞賈誼才。征陌獨愁飛蓋遠，離筵只惜暝鐘催。",
      "欲知別後相思處，願植瓊枝向柏台。"
    ]
  },
  {
    "volume": 239,
    "sequence": 18,
    "title": "送馬員外拜官覲省",
    "author": "錢起",
    "content": [
      "二十為郎事漢文，鴛雛驥子自為群。筆精已許台中妙，劍術還令世上聞。歸覲屢經槐裏月，出師常笑棘門軍。",
      "莫言來往朝天遠，看取鳴鞘入斷雲。"
    ]
  },
  {
    "volume": 239,
    "sequence": 19,
    "title": "送冷朝陽擢第後歸金陵覲省",
    "author": "錢起",
    "content": [
      "萊子晝歸今始好，潘園景色夏偏濃。夕陽流水吟詩去，明月青山出竹逢。兄弟相歡初讓果，鄉人爭賀舊登龍。",
      "佳期少別俄千里，雲樹愁看過幾重。"
    ]
  },
  {
    "volume": 239,
    "sequence": 20,
    "title": "九日宴浙江西亭",
    "author": "錢起",
    "content": [
      "詩人九日憐芳菊，筵客高齋宴浙江。漁浦浪花搖素壁，西陵樹色入秋窗。木奴向熟懸金實，桑落新開瀉玉缸。",
      "四子醉時爭講習，笑論黃霸舊為邦。"
    ]
  },
  {
    "volume": 239,
    "sequence": 21,
    "title": "和王員外雪晴早朝",
    "author": "錢起",
    "content": [
      "紫微晴雪帶恩光，繞仗偏隨鴛鷺行。長信月留寧避曉，宜春花滿不飛香。獨看積素凝清禁，已覺輕寒讓太陽。",
      "題柱盛名兼絕唱，風流誰繼漢田郎。"
    ]
  },
  {
    "volume": 239,
    "sequence": 22,
    "title": "避暑納涼",
    "author": "錢起",
    "content": [
      "木槿花開畏日長，時搖輕扇倚繩床。初晴草蔓緣新筍，頻雨苔衣染舊牆。十旬河朔應虛醉，八柱天臺好納涼。",
      "無事始然知靜勝，深垂紗帳詠滄浪。"
    ]
  },
  {
    "volume": 239,
    "sequence": 23,
    "title": "早夏",
    "author": "錢起",
    "content": [
      "楚狂身世恨情多，似病如憂正是魔，花萼敗春多寂寞，葉陰迎夏已清和。鸝黃好鳥搖深樹，細白佳人著紫羅。",
      "軍旅閱詩裁不得，可憐風景遣如何。"
    ]
  },
  {
    "volume": 239,
    "sequence": 24,
    "title": "題嵩陽焦道士石壁",
    "author": "錢起",
    "content": [
      "三峰花畔碧堂懸，錦裏真人此得仙。玉體才飛西蜀雨，霓裳欲向大羅天。彩雲不散燒丹灶，白鹿時藏種玉田。",
      "幸入桃源因去世，方期丹訣一延年。"
    ]
  },
  {
    "volume": 239,
    "sequence": 25,
    "title": "題延州聖僧穴",
    "author": "錢起",
    "content": [
      "定力無涯不可稱，未知何代坐禪僧。默默山門宵閉月，熒熒石壁晝然燈。四時樹長書經葉，萬歲岩懸拄杖藤。",
      "昔日捨身緣救鴿，今時出見有飛鷹。"
    ]
  },
  {
    "volume": 239,
    "sequence": 26,
    "title": "樂游原晴望上中書李侍郎",
    "author": "錢起",
    "content": [
      "爽氣朝來萬里清，憑高一望九秋輕。不知鳳沼霖初霽，但覺堯天日轉明。四野山河通遠色，千家砧杵共秋聲，遙想青雲丞相府，何時開閣引書生。"
    ]
  },
  {
    "volume": 239,
    "sequence": 27,
    "title": "幽居春暮書懷",
    "author": "錢起",
    "content": [
      "自哂鄙夫多野性，貧居數畝半臨湍。溪雲雜雨來茅屋，山雀將雛到藥欄。仙籙滿床閑不厭，陰符在篋老羞看。",
      "更憐童子宜春服，花裏尋師指杏壇。"
    ]
  },
  {
    "volume": 239,
    "sequence": 28,
    "title": "謁許由廟",
    "author": "錢起",
    "content": [
      "故向箕山訪許由，林泉物外自清幽。松上掛瓢枝幾變，石間洗耳水空流。綠苔唯見遮三徑，青史空傳謝九州。",
      "緬想古人增嘆惜，颯然雲樹滿岩秋。"
    ]
  },
  {
    "volume": 239,
    "sequence": 29,
    "title": "過張成侍禦宅",
    "author": "錢起",
    "content": [
      "丞相幕中題鳳人，文章心事每相親。從軍誰謂仲宣樂，入室方知顏子貧。杯裏紫茶香代酒，琴中綠水靜留賓。",
      "欲知別後相思意，唯願瓊枝入夢頻。"
    ]
  },
  {
    "volume": 239,
    "sequence": 30,
    "title": "酬考功楊員外見贈佳句",
    "author": "錢起",
    "content": [
      "上林諫獵知才薄，尺組承恩愧命牽。潢潦難滋滄海潤，螢光空盡太陽前。虛名濫接登龍士，野性寧忘種黍田。",
      "相國無私人守朴，何辭老去上皇年。"
    ]
  },
  {
    "volume": 239,
    "sequence": 31,
    "title": "寄永嘉王十二",
    "author": "錢起",
    "content": [
      "永嘉風景入新年，才子詩成定可憐。夢裏還鄉不相見，天涯憶戴複誰傳。花傾曉露垂如淚，鶯拂遊絲斷若弦。",
      "願得回風吹海雁，飛書一宿到君邊。"
    ]
  },
  {
    "volume": 239,
    "sequence": 32,
    "title": "七盤嶺阻寇聞李端公先到南楚",
    "author": "錢起",
    "content": [
      "日暮窮途淚滿襟，雲天南望羨飛禽。阮腸暗與孤鴻斷，江水遙連別恨深。明月既能通憶夢，青山何用隔同心。",
      "秦楚眼看成絕國，相思一寄白頭吟。"
    ]
  },
  {
    "volume": 239,
    "sequence": 33,
    "title": "酬趙給事相尋不遇留贈",
    "author": "錢起",
    "content": [
      "誰憶顏生窮巷裏，能勞馬跡破春苔。忽看童子掃花處，始愧夕郎題鳳來。斜景適隨詩興盡，好風才送佩聲回。",
      "豈無雞黍期他日，惜此殘春阻綠杯。"
    ]
  },
  {
    "volume": 239,
    "sequence": 34,
    "title": "山中酬楊補闕見過",
    "author": "錢起",
    "content": [
      "日暖風恬種藥時，紅泉翠壁薜蘿垂。幽溪鹿過苔還靜，深樹雲來鳥不知。青瑣同心多逸興，春山載酒遠相隨。",
      "卻慚身外牽纓冕，未勝杯前倒接z5。"
    ]
  },
  {
    "volume": 239,
    "sequence": 35,
    "title": "同王錥起居程浩郎中韓翃舍人題安國寺用上人院",
    "author": "錢起",
    "content": [
      "慧眼沙門真遠公，經行宴坐有儒風。香緣不絕簪裾會，禪想寧妨藻思通。曙後爐煙生不滅，晴來階色並歸空。",
      "狂夫入室無餘事，唯與天花一笑同。"
    ]
  },
  {
    "volume": 239,
    "sequence": 36,
    "title": "尋司勳李郎中不遇",
    "author": "錢起",
    "content": [
      "知己知音同舍郎，如何咫尺阻清揚。每恨蒹葭傍芳樹，多慚新燕入華堂。重花不隔陳蕃榻，修竹能深夫子牆。",
      "唯有早朝趨鳳閣，朝時憐羽接鴛行。"
    ]
  },
  {
    "volume": 239,
    "sequence": 37,
    "title": "贈張南史",
    "author": "錢起",
    "content": [
      "紫泥何日到滄洲，笑向東陽沈隱侯。黛色晴峰雲外出，縠文江水縣前流。使臣自欲論公道，才子非關厭薄遊。",
      "溪畔秋蘭雖可佩，知君不得少停舟。"
    ]
  },
  {
    "volume": 239,
    "sequence": 38,
    "title": "暇日覽舊詩因以題詠",
    "author": "錢起",
    "content": [
      "逍遙心地得關關，偶被功名涴我閑。有壽亦將歸象外，無詩兼不戀人間。何窮默識輕洪範，未喪斯文勝大還。",
      "筐篋靜開難似此，蕊珠春色海中山。"
    ]
  },
  {
    "volume": 239,
    "sequence": 39,
    "title": "漢武出獵",
    "author": "錢起",
    "content": [
      "漢家無事樂時雍，羽獵年年出九重。玉帛不朝金闕路，旌旗長繞彩霞峰。且貪原獸輕黃屋，甯畏漁人犯白龍。",
      "薄暮方歸長樂觀，垂楊幾處綠煙濃。"
    ]
  },
  {
    "volume": 239,
    "sequence": 40,
    "title": "宴曹王宅",
    "author": "錢起",
    "content": [
      "賢王駟馬退朝初，小苑三春帶雨餘。林沼蔥蘢多貴氣，樓臺隱映接天居。仙雞引敵穿紅藥，宮燕銜泥落綺疏。",
      "自歎平生相識願，何如今日廁應徐。"
    ]
  },
  {
    "volume": 239,
    "sequence": 41,
    "title": "重贈趙給事",
    "author": "錢起",
    "content": [
      "久飛鴛掖出時髦，恥負平生稽古勞。玉樹滿庭家轉貴，雲衢獨步位初高。能迂騶馭尋蝸舍，不惜瑤華報木桃。",
      "應念潛郎守貧病，常悲休沐對蓬蒿。"
    ]
  },
  {
    "volume": 239,
    "sequence": 42,
    "title": "贈闕下裴舍人",
    "author": "錢起",
    "content": [
      "二月黃鶯飛上林，春城紫禁曉陰陰。長樂鐘聲花外盡，龍池柳色雨中深。陽和不散窮途恨，霄漢長懷捧日新。",
      "獻賦十年猶未遇，羞將白髮對華簪。"
    ]
  },
  {
    "volume": 239,
    "sequence": 43,
    "title": "登劉賓客高齋",
    "author": "錢起",
    "content": [
      "能以功成疏寵位，不將心賞負雲霞。林間客散孫弘閣，城上山宜綺季家。蝴蝶晴連池岸草，黃鸝晚出柳園花。",
      "日陪鯉也趨文苑，誰道門生隔絳紗。"
    ]
  },
  {
    "volume": 239,
    "sequence": 44,
    "title": "哭辛霽",
    "author": "錢起",
    "content": [
      "流水辭山花別枝，隨風一去絕還期。昨夜故人泉下宿，今朝白髮鏡中垂。音徽寂寂空成夢，容範朝朝無見時。",
      "旦暮餘生幾息在，不應存沒未嘗悲。"
    ]
  },
  {
    "volume": 239,
    "sequence": 45,
    "title": "和慕容法曹尋漁者寄城中故人",
    "author": "錢起",
    "content": [
      "孤煙一點綠溪湄，漁父幽居即舊基。饑鷺不驚收釣處，閑麛應乳負暄時。茅齋對雪開尊好，稚子焚枯飯客遲。",
      "勝事宛然懷抱裏，頃來新得謝公詩。"
    ]
  },
  {
    "volume": 239,
    "sequence": 46,
    "title": "山花",
    "author": "錢起",
    "content": [
      "山花照塢複燒溪，樹樹枝枝盡可迷。野客未來枝畔立，流鶯已向樹邊啼。從容只是愁風起，眷戀常須向日西。",
      "別有妖妍勝桃李，攀來折去亦成蹊。"
    ]
  },
  {
    "volume": 239,
    "sequence": 47,
    "title": "送楊著作歸東海",
    "author": "錢起",
    "content": [
      "楊柳出關色，東行千里期。酒酣暫輕別，路遠始相思。",
      "欲識離心盡，斜陽到海時。"
    ]
  },
  {
    "volume": 239,
    "sequence": 48,
    "title": "送李協律還東京",
    "author": "錢起",
    "content": [
      "芳草忽無色，王孫複入關。長河侵驛道，匹馬傍雲山。",
      "愁見離居久，螢飛秋月閑。"
    ]
  },
  {
    "volume": 239,
    "sequence": 49,
    "title": "秋館言懷",
    "author": "錢起",
    "content": [
      "蟋蟀已秋思，蕙蘭仍碧滋。蹉跎獻賦客，歎息此良時。",
      "日夕雲台下，商歌空自悲。"
    ]
  },
  {
    "volume": 239,
    "sequence": 50,
    "title": "和劉明府宴縣前山亭",
    "author": "錢起",
    "content": [
      "城隅勞心處，雪後歲芳開。山映千花出，泉經萬井來。",
      "翔鸞欲下舞，上客且留杯。"
    ]
  },
  {
    "volume": 239,
    "sequence": 51,
    "title": "新雨喜得王卿書問",
    "author": "錢起",
    "content": [
      "苦雨暗秋徑，寒花垂紫苔。愁中綠尊盡，夢裏故人來。",
      "果有相思字，銀鉤新月開。"
    ]
  },
  {
    "volume": 239,
    "sequence": 52,
    "title": "賦得巢燕送客",
    "author": "錢起",
    "content": [
      "能棲杏梁際，不與黃雀群。夜影寄紅燭，朝飛高碧雲。",
      "含情別故侶，花月惜春分。"
    ]
  },
  {
    "volume": 239,
    "sequence": 53,
    "title": "題張藍田訟堂",
    "author": "錢起",
    "content": [
      "角巾高枕向晴山，頌簡庭空不用關。秋風窗下琴書靜，夜景門前人吏閑。稍覺淵明歸思遠，東皋月出片雲還。"
    ]
  },
  {
    "volume": 239,
    "sequence": 54,
    "title": "江行無題一百首",
    "author": "錢起",
    "content": [
      "傾酒向漣漪，乘流東去時。寸心同尺璧，投此報馮夷。",
      "江曲全縈楚，雲飛半自秦。峴山回首望，如別故關人。",
      "浦煙函夜色，冷日轉秋旻。自有沈碑石，清光不照人。",
      "楚岸雲空合，楚城人不來。只今誰善舞，莫恨發陽臺。",
      "行背青山郭，吟當白露秋。風流無屈宋，空詠古荊州。",
      "晚來漁父喜，罾重欲收遲。恐有長江使，金錢願贖龜。",
      "去指龍沙路，徒懸象闕心。夜涼無遠夢，不為偶聞砧。",
      "霽雲疏有葉，雨浪細無花。隱放扁舟去，江天自有涯。",
      "好日當秋半，層波動旅腸。已行千裏外，誰與共秋光。",
      "潤色非東裏，官曹更建章。宦遊難自定，來喚棹船郎。",
      "夜江清未曉，徒惜月光沉。不是因行樂，堪傷老大心。",
      "翳日多喬木，維舟取束薪。靜聽江叟語，俱是厭兵人。",
      "箭漏日初短，汀煙草未衰。雨餘雖更綠，不是采蘋時。",
      "山雨夜來漲，喜魚跳滿江。岸沙平欲盡，垂蓼入船窗。",
      "渚邊新雁下，舟上獨淒涼。俱是南來客，憐君綴一行。",
      "牽路沿江狹，沙崩岸不平。盡知行處險，誰肯載時輕。",
      "雲密連江暗，風斜著物鳴。一杯真戰將，笑爾作愁兵。",
      "柳拂斜開路，籬邊數戶村。可能還有意，不掩向江門。",
      "不識桓公渴，徒吟子美詩。江清唯獨看，心外更誰知。",
      "憔悴異靈均，非讒作逐臣。如逢漁父問，未是獨醒人。",
      "水涵秋色靜，雲帶夕陽高。詩癖非吾病，何妨吮短毫。",
      "登舟非古岸，還似阻西陵。箕伯無多少，回頭詎不能。",
      "帆翅初張處，雲鵬怒翼同。莫愁千里路，自有到來風。",
      "秋雲久無雨，江燕社猶飛。卻笑舟中客，今年未得歸。",
      "佳節雖逢菊，浮生正似萍。故山何處望，荒岸小長亭。",
      "行到楚江岸，蒼茫人正迷。只知秦塞遠，格磔鷓鴣啼。",
      "月下江流靜，村荒人語稀。鷺鷥雖有伴，仍共影雙飛。",
      "鬥轉月未落，舟行夜已深。有村知不遠，風便數聲砧。",
      "棹驚沙鳥迅，飛濺夕陽波。不顧魚多處，應防一目羅。",
      "漸覺江天遠，難逢故國書。可能無往事，空食鼎中魚。",
      "岸草連荒色，村聲樂稔年。晚晴初獲稻，閑卻採蓮船。",
      "灘淺爭游鷺，江清易見魚。怪來吟未足，秋物欠紅蕖。",
      "蛩響依莎草，螢飛透水煙。夜涼誰詠史，空泊運租船。",
      "睡穩葉舟輕，風微浪不驚。任君蘆葦岸，終夜動秋聲。",
      "自念平生意，曾期一郡符。豈知因謫宦，斑鬢入江湖。",
      "煙渚複煙渚，畫屏休畫屏。引愁天末去，數點暮山青。",
      "水天涼夜月，不是惜清光。好物隨人秘，秦淮憶建康。",
      "古來多思客，搖落恨江潭。今日秋風至，蕭疏獨沔南。",
      "映竹疑村好，穿蘆覺渚幽。漸安無曠土，姜芋當農收。",
      "秋風動客心，寂寂不成吟。飛上危檣立，啼烏報好音。",
      "見底高秋水，開懷萬里天。旅吟還有伴，沙柳數枝蟬。",
      "九日自佳節，扁舟無一杯。曹園舊尊酒，戲馬憶高臺。",
      "兵火有餘燼，貧村才數家。無人爭曉渡，殘月下寒沙。",
      "渚禽菱芡足，不向稻粱爭。靜宿涼灣月，應無失侶聲。",
      "輕雲未護霜，樹杪橘初黃。信是知名物，微風過水香。",
      "渺渺望天涯，清漣浸赤霞。難逢星漢使，烏鵲日乘槎。",
      "土曠深耕少，江平遠釣多。生平皆棄本，金革竟如何。",
      "海月非常物，等閒不可尋。披沙應有地，淺處定無金。",
      "風晚冷颼颼，蘆花已白頭。舊來紅葉寺，堪憶玉京秋。",
      "風好來無陣，雲閑去有蹤。釣歌無遠近，應喜罷艨艟。",
      "吳疆連楚甸，楚俗異吳鄉。漫把尊中物，無人啄蟹筐。",
      "岸綠野煙遠，江紅斜照微。撐開小漁艇，應到月明歸。",
      "雨餘江始漲，漾漾見流薪。曾歎河中木，斯言憶古人。",
      "葉舟維夏口，煙野獨行時。不見頭陀寺，空懷幼婦碑。",
      "晚泊武昌岸，津亭疏柳風。數株曾手植，好事憶陶公。",
      "墜露曉猶濃，秋花不易逢。涉江雖已晚，高樹搴芙蓉。",
      "舟航依浦定，星斗滿江寒。若比陰霾日，何妨夜未闌。",
      "近戍離金落，孤岑望火門。唯將知命意，瀟灑向乾坤。",
      "叢菊生堤上，此花長後時。有人還采掇，何必在春期。",
      "夕景殘霞落，秋寒細雨晴。短纓何用濯，舟在月中行。",
      "堤壞漏江水，地坳成野塘。晚荷人不折，留取作秋香。",
      "左宦終何路，攄懷亦自寬。襞箋嘲白鷺，無意喻梟鸞。",
      "樓空人不歸，雲似去時衣。黃鶴無心下，長應笑令威。",
      "白帝朝驚浪，潯陽暮映雲。等閒生險易，世路只如君。",
      "櫓慢開輕浪，帆虛帶白雲。客船雖狹小，容得庾將軍。",
      "風雨正甘寢，雲霓忽晚晴。放歌雖自遣，一歲又崢嶸。",
      "靜看秋江水，風微浪漸平。人間馳競處，塵土自波成。",
      "風勁帆方疾，風回棹卻遲。較量人世事，不校一毫釐。",
      "咫尺愁風雨，匡廬不可登。只疑雲霧窟，猶有六朝僧。",
      "幽思正遲遲，沙邊濯弄時。自憐非博物，猶未識鳧葵。",
      "曾有煙波客，能歌西塞山。落帆唯待月，一釣紫菱灣。",
      "千頃水紋細，一拳嵐影孤。君山寒樹綠，曾過洞庭湖。",
      "光闊重湖水，低斜遠雁行。未曾無興詠，多謝沈東陽。",
      "晚菊繞江壘，忽如開古屏。莫言時節過，白日有餘馨。",
      "秋寒鷹隼健，逐雀下雲空。知是江湖闊，無心擊塞鴻。",
      "日落長亭晚，山門步障青。可憐無酒分，處處有旗亭。",
      "江草何多思，冬青尚滿洲。誰能驚鵩鳥，作賦為沙鷗。",
      "遠岸無行樹，經霜有半紅。停船搜好句，題葉贈江楓。",
      "身世比行舟，無風亦暫休。敢言終破浪，唯願穩乘流。",
      "數畝蒼苔石，煙蒙鶴卵洲。定因詞客遇，名字始風流。",
      "興閑停桂楫，路好過松門。不負佳山水，還開酒一尊。",
      "幽懷念煙水，長恨隔龍沙。今日滕王閣，分明見落霞。",
      "短楫休敲桂，孤根自駐萍。自憐非劍氣，空向鬥牛星。",
      "江流何渺渺，懷古獨依依。漁父非賢者，蘆中但有磯。",
      "高浪如銀屋，江風一發時。筆端降太白，才大語終奇。",
      "細竹漁家路，晴陽看結繒。喜來邀客坐，分與折腰菱。",
      "幸有煙波興，寧辭筆硯勞。緣情無怨刺，卻似反離騷。",
      "平湖五百里，江水想通波。不奈扁舟去，其如決計何。",
      "數峰雲斷處，去岸映高山。身到韋江日，猶應未得閒。",
      "一灣斜照水，三版順風船。未敢相邀約，勞生只自憐。",
      "江雨正霏微，江村晚渡稀。何曾妨釣艇，更待得魚歸。",
      "沙上獨行時，高吟到楚詞。難將垂岸蓼，盈把當江蘺。",
      "新野舊樓名，潯陽勝賞情。照人長一色，江月共淒清。",
      "願飲西江水，那吟北渚愁。莫教留滯跡，遠比蔡昭侯。",
      "湖口分江水，東流獨有情。當時好風物，誰伴謝宣城。",
      "潯陽江畔菊，應似古來秋。為問幽棲客，吟時得酒不。",
      "高峰有佳號，千尺倚寒松。若使爐煙在，猶應為上公。",
      "萬木已清霜，江邊村事忙。故溪黃稻熟，一夜夢中香。",
      "楚水苦縈回，征帆落又開。可緣非直路，卻有好風來。",
      "遠謫歲時晏，暮江風雨寒。仍愁系舟處，驚夢近長灘。"
    ]
  },
  {
    "volume": 239,
    "sequence": 55,
    "title": "言懷",
    "author": "錢起",
    "content": [
      "夜月霽未好，雲泉堪夢歸。如何建章漏，催著早朝衣。"
    ]
  },
  {
    "volume": 239,
    "sequence": 56,
    "title": "和張僕射塞下曲",
    "author": "錢起",
    "content": [
      "月黑雁飛高，單于夜遁逃。欲將輕騎逐，大雪滿弓刀。"
    ]
  },
  {
    "volume": 239,
    "sequence": 57,
    "title": "送李明府去官",
    "author": "錢起",
    "content": [
      "謗言三至後，直道歎何如。今日藍溪水，無人不夜魚。"
    ]
  },
  {
    "volume": 239,
    "sequence": 58,
    "title": "赴章陵酬李卿贈別",
    "author": "錢起",
    "content": [
      "一官叨下秩，九棘謝知音。芳草文園路，春愁滿別心。"
    ]
  },
  {
    "volume": 239,
    "sequence": 59,
    "title": "逢俠者",
    "author": "錢起",
    "content": [
      "燕趙悲歌士，相逢劇孟家。寸心言不盡，前路日將斜。"
    ]
  },
  {
    "volume": 239,
    "sequence": 60,
    "title": "郎員外見尋不遇",
    "author": "錢起",
    "content": [
      "軒騎來相訪，漁樵悔晚歸。更憐垂露跡，花裏點牆衣。"
    ]
  },
  {
    "volume": 239,
    "sequence": 61,
    "title": "過李侍禦宅",
    "author": "錢起",
    "content": [
      "不見承明客，愁聞長樂鐘。馬卿何早世，漢主欲登封。"
    ]
  },
  {
    "volume": 239,
    "sequence": 62,
    "title": "宿洞口館",
    "author": "錢起",
    "content": [
      "野竹通溪冷，秋泉入戶鳴。亂來人不到，芳草上階生。"
    ]
  },
  {
    "volume": 239,
    "sequence": 63,
    "title": "九日寄侄箊箕等",
    "author": "錢起",
    "content": [
      "采菊偏相憶，傳香寄便風。今朝竹林下，莫使桂尊空。"
    ]
  },
  {
    "volume": 239,
    "sequence": 64,
    "title": "梨花",
    "author": "錢起",
    "content": [
      "豔靜如籠月，香寒未逐風。桃花徒照地，終被笑妖紅。"
    ]
  },
  {
    "volume": 239,
    "sequence": 65,
    "title": "題崔逸人山亭",
    "author": "錢起",
    "content": [
      "藥徑深紅蘚，山窗滿翠微。羨君花下酒，蝴蝶夢中飛。"
    ]
  },
  {
    "volume": 239,
    "sequence": 66,
    "title": "藍田溪雜詠二十二首：登臺",
    "author": "錢起",
    "content": [
      "望山登春台，目盡趣難極。晚景下平阡，花際霞峰色。"
    ]
  },
  {
    "volume": 239,
    "sequence": 67,
    "title": "藍田溪雜詠二十二首：板橋",
    "author": "錢起",
    "content": [
      "靜宜樵隱度，遠與車馬隔。有時行藥來，喜遇歸山客。"
    ]
  },
  {
    "volume": 239,
    "sequence": 68,
    "title": "藍田溪雜詠二十二首：石井",
    "author": "錢起",
    "content": [
      "片霞照仙井，泉底桃花紅。那知幽石下，不與武陵通。"
    ]
  },
  {
    "volume": 239,
    "sequence": 69,
    "title": "藍田溪雜詠二十二首：古藤",
    "author": "錢起",
    "content": [
      "引蔓出雲樹，垂綸覆巢鶴。幽人對酒時，苔上閑花落。"
    ]
  },
  {
    "volume": 239,
    "sequence": 70,
    "title": "藍田溪雜詠二十二首：晚歸鷺",
    "author": "錢起",
    "content": [
      "池上靜難厭，雲間欲去晚。忽背夕陽飛，乘興清風遠。"
    ]
  },
  {
    "volume": 239,
    "sequence": 71,
    "title": "藍田溪雜詠二十二首：洞仙謠",
    "author": "錢起",
    "content": [
      "幾轉到青山，數重度流水。秦人入雲去，知向桃源裏。"
    ]
  },
  {
    "volume": 239,
    "sequence": 72,
    "title": "藍田溪雜詠二十二首：藥圃",
    "author": "錢起",
    "content": [
      "春畦生百藥，花葉香初霽。好容似風光，偏來入叢蕙。"
    ]
  },
  {
    "volume": 239,
    "sequence": 73,
    "title": "藍田溪雜詠二十二首：石上苔",
    "author": "錢起",
    "content": [
      "淨與溪色連，幽宜松雨滴。誰知古石上，不染世人跡。"
    ]
  },
  {
    "volume": 239,
    "sequence": 74,
    "title": "藍田溪雜詠二十二首：窗裏山",
    "author": "錢起",
    "content": [
      "遠岫見如近，千里一窗裏。坐來石上雲，乍謂壺中起。"
    ]
  },
  {
    "volume": 239,
    "sequence": 75,
    "title": "藍田溪雜詠二十二首：竹間路",
    "author": "錢起",
    "content": [
      "暗歸草堂靜，半入花園去。有時載酒來，不與清風遇。"
    ]
  },
  {
    "volume": 239,
    "sequence": 76,
    "title": "藍田溪雜詠二十二首：竹嶼",
    "author": "錢起",
    "content": [
      "幽鳥清漣上，興來看不足。新篁壓水低，昨夜鴛鴦宿。"
    ]
  },
  {
    "volume": 239,
    "sequence": 77,
    "title": "藍田溪雜詠二十二首：砌下泉",
    "author": "錢起",
    "content": [
      "穿雲來自遠，激砌流偏駛。能資庭戶幽，更引海禽至。"
    ]
  },
  {
    "volume": 239,
    "sequence": 78,
    "title": "藍田溪雜詠二十二首：戲鷗",
    "author": "錢起",
    "content": [
      "乍依菱蔓聚，盡向蘆花滅。更喜好風來，數片翻晴雪。"
    ]
  },
  {
    "volume": 239,
    "sequence": 79,
    "title": "藍田溪雜詠二十二首：遠山鐘",
    "author": "錢起",
    "content": [
      "風送出山鐘，雲霞度水淺。欲知聲盡處，鳥滅寥天遠。"
    ]
  },
  {
    "volume": 239,
    "sequence": 80,
    "title": "藍田溪雜詠二十二首：東陂",
    "author": "錢起",
    "content": [
      "永日興難望，掇芳春陂曲。新晴花枝下，愛此苔水綠。"
    ]
  },
  {
    "volume": 239,
    "sequence": 81,
    "title": "藍田溪雜詠二十二首：池上亭",
    "author": "錢起",
    "content": [
      "臨池構杏梁，待客歸煙塘。水上褰簾好，蓮開杜若香。"
    ]
  },
  {
    "volume": 239,
    "sequence": 82,
    "title": "藍田溪雜詠二十二首：銜魚翠鳥",
    "author": "錢起",
    "content": [
      "有意蓮葉間，瞥然下高樹。擘波得潛魚，一點翠光去。"
    ]
  },
  {
    "volume": 239,
    "sequence": 83,
    "title": "藍田溪雜詠二十二首：石蓮花",
    "author": "錢起",
    "content": [
      "幽石生芙蓉，百花慚美色。遠笑越溪女，聞芳不可識。"
    ]
  },
  {
    "volume": 239,
    "sequence": 84,
    "title": "藍田溪雜詠二十二首：潺湲聲",
    "author": "錢起",
    "content": [
      "亂石跳素波，寒聲聞幾處。颼颼暝風引，散出空林去。"
    ]
  },
  {
    "volume": 239,
    "sequence": 85,
    "title": "藍田溪雜詠二十二首：松下雪",
    "author": "錢起",
    "content": [
      "雖因朔風至，不向瑤台側。唯助苦寒松，偏明後凋色。"
    ]
  },
  {
    "volume": 239,
    "sequence": 86,
    "title": "藍田溪雜詠二十二首：田鶴",
    "author": "錢起",
    "content": [
      "田鶴望碧霄，舞風亦自舉。單飛後片雪，早晚及前侶。"
    ]
  },
  {
    "volume": 239,
    "sequence": 87,
    "title": "藍田溪雜詠二十二首：題南陂",
    "author": "錢起",
    "content": [
      "家住鳳城南，門臨古陂曲。時憐上林雁，半入池塘宿。"
    ]
  },
  {
    "volume": 239,
    "sequence": 88,
    "title": "藍田溪雜詠二十二首：傷秋",
    "author": "錢起",
    "content": [
      "歲去人頭白，秋來樹葉黃。搔頭向黃葉，與爾共悲傷。"
    ]
  },
  {
    "volume": 239,
    "sequence": 89,
    "title": "送崔山人歸山",
    "author": "錢起",
    "content": [
      "東山殘雨掛斜暉，野客巢由指翠微。",
      "別酒稍酣乘興去，知君不羨白雲歸。"
    ]
  },
  {
    "volume": 239,
    "sequence": 90,
    "title": "題禮上人壁畫山水",
    "author": "錢起",
    "content": [
      "連山畫出映禪扉，粉壁香筵滿翠微。",
      "坐來爐氣縈空散，共指晴雲向嶺歸。"
    ]
  },
  {
    "volume": 239,
    "sequence": 91,
    "title": "送歐陽子還江華郡",
    "author": "錢起",
    "content": [
      "江華勝事接湘濱，千里湖山入興新。",
      "才子思歸催去棹，汀花且為駐殘春。"
    ]
  },
  {
    "volume": 239,
    "sequence": 92,
    "title": "暮春歸故山草堂",
    "author": "錢起",
    "content": [
      "穀口春殘黃鳥稀，辛夷花盡杏花飛。",
      "始憐幽竹山窗下，不改清陰待我歸。"
    ]
  },
  {
    "volume": 239,
    "sequence": 93,
    "title": "訪李卿不遇",
    "author": "錢起",
    "content": [
      "畫戟朱樓映晚霞，高梧寒柳度飛鴉。",
      "門前不見歸軒至，城上愁看落日斜。"
    ]
  },
  {
    "volume": 239,
    "sequence": 94,
    "title": "與趙莒茶宴",
    "author": "錢起",
    "content": [
      "竹下忘言對紫茶，全勝羽客醉流霞。",
      "塵心洗盡興難盡，一樹蟬聲片影斜。"
    ]
  },
  {
    "volume": 239,
    "sequence": 95,
    "title": "故王維右丞堂前芍藥花開，淒然感懷",
    "author": "錢起",
    "content": [
      "芍藥花開出舊欄，春衫掩淚再來看。",
      "主人不在花長在，更勝青松守歲寒。"
    ]
  },
  {
    "volume": 239,
    "sequence": 96,
    "title": "送張參及第還家",
    "author": "錢起",
    "content": [
      "大學三年聞琢玉，東堂一舉早成名。",
      "借問還家何處好，玉人含笑下機迎。"
    ]
  },
  {
    "volume": 239,
    "sequence": 97,
    "title": "夜泊鸚鵡洲",
    "author": "錢起",
    "content": [
      "月照溪邊一罩蓬，夜聞清唱有微風。",
      "小樓深巷敲方響，水國人家在處同。"
    ]
  },
  {
    "volume": 239,
    "sequence": 98,
    "title": "歸雁",
    "author": "錢起",
    "content": [
      "瀟湘何事等閒回，水碧沙明兩岸苔。",
      "二十五弦彈夜月，不勝清怨卻飛來。"
    ]
  },
  {
    "volume": 239,
    "sequence": 99,
    "title": "春郊",
    "author": "錢起",
    "content": [
      "水繞冰渠漸有聲，氣融煙塢晚來明。",
      "東風好作陽和使，逢草逢花報發生。"
    ]
  },
  {
    "volume": 239,
    "sequence": 100,
    "title": "晚歸嚴明府題門",
    "author": "錢起",
    "content": [
      "降士林沾蕙草寒，弦驚翰苑失鴛鸞。",
      "秋中回首君門阻，馬上應歌行路難。"
    ]
  },
  {
    "volume": 239,
    "sequence": 101,
    "title": "秋夜送趙冽歸襄陽",
    "author": "錢起",
    "content": [
      "鬥酒忘言良夜深，紅萱露滴鵲驚林。",
      "欲知別後思今夕，漢水東流是寸心。"
    ]
  },
  {
    "volume": 239,
    "sequence": 102,
    "title": "送符別駕還郡",
    "author": "錢起",
    "content": [
      "驥足駸駸吳越關，屏星複與紫書還。",
      "已知從事元無事，城上愁看海上山。"
    ]
  },
  {
    "volume": 239,
    "sequence": 103,
    "title": "同王員外隴城絕句",
    "author": "錢起",
    "content": [
      "三軍版築脫金刀，黎庶翻慚將士勞。",
      "不憶新城連嶂起，唯驚畫角入雲高。"
    ]
  },
  {
    "volume": 239,
    "sequence": 104,
    "title": "過故洛城",
    "author": "錢起",
    "content": [
      "故城門外春日斜，故城門裏無人家。",
      "市朝欲認不知處，漠漠野田空草花。"
    ]
  },
  {
    "volume": 239,
    "sequence": 105,
    "title": "校獵曲",
    "author": "錢起",
    "content": [
      "長楊殺氣連雲飛，漢主秋畋正掩圍。",
      "重門日晏紅塵出，數騎胡人獵獸歸。"
    ]
  },
  {
    "volume": 239,
    "sequence": 106,
    "title": "晚過橫灞寄張藍田",
    "author": "錢起",
    "content": [
      "亂水東流落照時，黃花滿徑客行遲。",
      "林端忽見南山色，馬上還吟陶令詩。"
    ]
  },
  {
    "volume": 239,
    "sequence": 107,
    "title": "九日田舍",
    "author": "錢起",
    "content": [
      "今日陶家野興偏，東籬黃菊映秋田。",
      "浮雲暝鳥飛將盡，始達青山新月前。"
    ]
  },
  {
    "volume": 239,
    "sequence": 108,
    "title": "長安落第",
    "author": "錢起",
    "content": [
      "花繁柳暗九門深，對飲悲歌淚滿襟。",
      "數日鶯花皆落羽，一回春至一傷心。"
    ]
  }
]