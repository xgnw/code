[
  {
    "volume": 676,
    "sequence": 1,
    "title": "闕下春日",
    "author": "鄭谷",
    "content": [
      "建章宮殿紫雲飄，春漏遲遲下絳霄。綺陌暖風嘶去馬，粉廊初日照趨朝。花經宿雨香難拾，鶯在豪家語更嬌。",
      "秦楚年年有離別，揚鞭揮袖灞陵橋。"
    ]
  },
  {
    "volume": 676,
    "sequence": 2,
    "title": "贈劉神童",
    "author": "鄭谷",
    "content": [
      "習讀在前生，僧談足可明。還家雖解喜，登第未知榮。",
      "時果曾沾賜，春闈不掛情。燈前猶惡睡，寤語讀書聲。"
    ]
  },
  {
    "volume": 676,
    "sequence": 3,
    "title": "遠遊",
    "author": "鄭穀",
    "content": [
      "江湖猶足事，食宿戍鼙喧。久客秋風起，孤舟夜浪翻。",
      "鄉音離楚水，廟貌入湘源。岸闊鳧鷖小，林垂橘柚繁。",
      "津官來有意，漁者笑無言。早晚酬僧約，中條有藥園。"
    ]
  },
  {
    "volume": 676,
    "sequence": 4,
    "title": "光化戊午年舉公見示省試春草碧色詩偶賦是題",
    "author": "鄭穀",
    "content": [
      "萇弘血染新，含露滿江濱。想得尋花徑，應迷拾翠人。",
      "窗紗迎擁砌，簪玉姑成茵。天借新晴色，雲饒落日春。",
      "嵐光垂處合，眉黛看時嚬。願與仙桃比，無令惹路塵。"
    ]
  },
  {
    "volume": 676,
    "sequence": 5,
    "title": "江際",
    "author": "鄭穀",
    "content": [
      "杳杳漁舟破暝煙，疏疏蘆葦舊江天。那堪流落逢搖落，可得潸然是偶然。萬頃白波迷宿鷺，一林黃葉送殘蟬。",
      "兵車未息年華促，早晚閑吟向滻川。"
    ]
  },
  {
    "volume": 676,
    "sequence": 6,
    "title": "將之瀘郡旅次遂州遇裴晤員外謫居於此話舊淒涼因寄二首",
    "author": "鄭谷",
    "content": [
      "誰解登高問上玄，謫仙何事謫詩仙，雲遮列宿離華省，樹蔭澄江入野船。黃鳥晚啼愁瘴雨，青梅早落中蠻煙。",
      "不知幾首南行曲，留與巴兒萬古傳。",
      "昔年共照松溪影，松折溪荒僧已無。今日重思錦城事，雪銷花謝夢何殊。亂離未定身俱老，騷雅全休道甚孤。",
      "我拜師門更南去，荔枝春熟向渝瀘。"
    ]
  },
  {
    "volume": 676,
    "sequence": 7,
    "title": "次韻和秀上人長安寺居言懷寄渚宮禪者",
    "author": "鄭穀",
    "content": [
      "舊齋松老別多年，香社人稀喪亂間。出寺只知趨內殿，閉門長似在深山。臥聽秦樹秋鐘斷，吟想荊江夕鳥還。",
      "唯恐興來飛錫去，老郎無路更追攀。"
    ]
  },
  {
    "volume": 676,
    "sequence": 8,
    "title": "蜀中春日",
    "author": "鄭谷",
    "content": [
      "海棠風外獨沾巾，襟袖無端惹蜀塵。和暖又逢挑菜日，寂寥未是探花人。不嫌蟻酒沖愁肺，卻憶漁蓑覆病身。",
      "何事晚來微雨後，錦江春學曲江春。"
    ]
  },
  {
    "volume": 676,
    "sequence": 9,
    "title": "遊蜀",
    "author": "鄭谷",
    "content": [
      "所向明知是暗投，兩行清淚語前流。雲橫新塞遮秦甸，花落空山入閬州。不忿黃鸝驚曉夢，唯應杜宇信春愁。",
      "梅黃麥綠無歸處，可得漂漂愛浪遊。"
    ]
  },
  {
    "volume": 676,
    "sequence": 10,
    "title": "峽中嘗茶",
    "author": "鄭穀",
    "content": [
      "蔟蔟新英摘露光，小江園裏火煎嘗。吳僧漫說鴉山好，蜀叟休誇鳥觜香。合座半甌輕泛綠，開緘數片淺含黃。",
      "鹿門病客不歸去，酒渴更知春味長。"
    ]
  },
  {
    "volume": 676,
    "sequence": 11,
    "title": "輦下冬暮詠懷",
    "author": "鄭穀",
    "content": [
      "永巷閑吟一徑蒿，輕肥大笑事風騷。煙含紫禁花期近，雪滿長安酒價高。失路漸驚前計錯，逢僧更念此生勞。",
      "十年春淚催衰颯，羞向清流照鬢毛。"
    ]
  },
  {
    "volume": 676,
    "sequence": 12,
    "title": "石城",
    "author": "鄭穀",
    "content": [
      "石城昔為莫愁鄉，莫愁魂散石城荒。江人依舊棹舴艋，江岸還飛雙鴛鴦。帆去帆來風浩渺，花開花落春悲涼。",
      "煙濃草遠望不盡，千古漢陽閑夕陽。"
    ]
  },
  {
    "volume": 676,
    "sequence": 13,
    "title": "蜀中三首",
    "author": "鄭穀",
    "content": [
      "馬頭春向鹿頭關，遠樹平蕪一望閑。雪下文君沾酒市，雲藏李白讀書山。江樓客恨黃梅後，村落人歌紫芋間。",
      "堤月橋燈好時景，漢庭無事不征蠻。",
      "夜無多雨曉生塵，草色嵐光日日新。蒙頂茶畦千點露，浣花箋紙一溪春。揚雄宅在唯喬木，杜甫台荒絕舊鄰。",
      "卻共海棠花有約，數年留滯不歸人。",
      "渚遠江清碧簟紋，小桃花繞薛濤墳。朱橋直指金門路，粉堞高連玉壘雲。窗下斫琴翹鳳足，波中濯錦散鷗群。",
      "子規夜夜啼巴樹，不並吳鄉楚國聞。"
    ]
  },
  {
    "volume": 676,
    "sequence": 14,
    "title": "少華甘露寺",
    "author": "鄭谷",
    "content": [
      "石門蘿徑與天鄰，雨檜風篁遠近聞。飲澗鹿喧雙派水，上樓僧蹋一梯雲。孤煙薄暮關城沒，遠色初晴渭曲分。",
      "長欲然香來此宿，北林猿鶴舊同群。"
    ]
  },
  {
    "volume": 676,
    "sequence": 15,
    "title": "慈恩寺偶題",
    "author": "鄭穀",
    "content": [
      "往事悠悠添浩歎，勞生擾擾竟何能。故山歲晚不歸去，高塔晴來獨自登。林下聽經秋苑鹿，江邊掃葉夕陽僧。",
      "吟餘卻起雙峰念，曾看庵西瀑布冰。"
    ]
  },
  {
    "volume": 676,
    "sequence": 16,
    "title": "石門山泉",
    "author": "鄭穀",
    "content": [
      "一脈清冷何所之，縈莎漱蘚入僧池。雲邊野客窮來處，石上寒猿見落時。聚沫繞崖殘雪在，迸流穿樹墮花隨。",
      "煙春雨晚閑吟去，不復遠尋皇子陂。"
    ]
  },
  {
    "volume": 676,
    "sequence": 17,
    "title": "渭陽樓閑望",
    "author": "鄭穀",
    "content": [
      "千重二華見皇州，望盡凝嵐即此樓。細雨不藏秦樹色，夕陽空照渭河流。後車寧見前車覆，今日難忘昨日憂。",
      "擾擾塵中猶未已，可能疏傅獨能休。"
    ]
  },
  {
    "volume": 676,
    "sequence": 18,
    "title": "送田光",
    "author": "鄭穀",
    "content": [
      "九陌低迷誰問我，五湖流浪可悲君。著書笑破蘇司業，賦詠思齊鄭廣文。理棹好攜三百首，阻風須飲幾千分。",
      "耒陽江口春山綠，慟哭應尋杜甫墳。"
    ]
  },
  {
    "volume": 676,
    "sequence": 19,
    "title": "送進士吳延保及第後南游",
    "author": "鄭谷",
    "content": [
      "得意卻思尋舊跡，新銜未切向蘭台。吟看秋草出關去，逢見故人隨計來。勝地昔年詩板在，清歌幾處郡筵開。",
      "江湖易有淹留興，莫待春風落庾梅。"
    ]
  },
  {
    "volume": 676,
    "sequence": 20,
    "title": "送進士王駕下第歸蒲中",
    "author": "鄭穀",
    "content": [
      "失意離愁春不知，到家時是落花時。孤單取事休言命，早晚逢人苦愛詩。度塞風沙歸路遠，傍河桑柘舊居移。",
      "應嗟我又巴江去，遊子悠悠聽子規。"
    ]
  },
  {
    "volume": 676,
    "sequence": 21,
    "title": "作尉鄠郊送進士潘為下第南歸",
    "author": "鄭穀",
    "content": [
      "歸去宜春春水深，麥秋梅雨過湘陰。鄉園幾度經狂寇，桑柘誰家有舊林。結綬位卑甘晚達，登龍心在且高吟。",
      "灞陵橋上楊花裏，酒滿芳樽淚滿襟。"
    ]
  },
  {
    "volume": 676,
    "sequence": 22,
    "title": "送進士韋序赴舉",
    "author": "鄭穀",
    "content": [
      "丹霞照上三清路，瑞錦裁成五色毫。波浪不能隨世態，鸞凰應得入吾曹。秋山晚水吟情遠，雪竹風松醉格高。",
      "預想明年騰躍處，龍津春碧浸仙桃。"
    ]
  },
  {
    "volume": 676,
    "sequence": 23,
    "title": "寄獻狄右丞",
    "author": "鄭穀",
    "content": [
      "逐勝偷閒向杜陵，愛僧不愛紫衣僧。身為醉客思吟客，官自中丞拜右丞。殘月露垂朝闕蓋，落花風動宿齋燈。",
      "孤單小諫漁舟在，心戀清潭去未能。"
    ]
  },
  {
    "volume": 676,
    "sequence": 24,
    "title": "轉正郎後寄獻集賢相公",
    "author": "鄭谷",
    "content": [
      "予名初在德門前，屈指年來三十年。自賀孤危終際會，別將流涕感階緣。止陪鴛鷺居清秩，濫應星辰浼上玄。",
      "平昔苦心何所恨，受恩多是舊詩篇。"
    ]
  },
  {
    "volume": 676,
    "sequence": 25,
    "title": "所知從事近藩偶有懷寄",
    "author": "鄭穀",
    "content": [
      "官舍種莎僧對榻，生涯如在舊山貧。酒醒草檄聞殘漏，花落移廚送晚春。水墨畫松清睡眼，雲霞仙氅掛吟身。",
      "霜台伏首思歸切，莫把漁竿逐逸人。"
    ]
  },
  {
    "volume": 676,
    "sequence": 26,
    "title": "獻大京兆薛常侍能",
    "author": "鄭谷",
    "content": [
      "恥將官業競前途，自愛篇章古不如。一炷香新開道院，數坊人聚避朝車。縱遊藉草花垂酒，閑臥臨窗燕拂書。",
      "唯有明公賞新句，秋風不敢憶鱸魚。"
    ]
  },
  {
    "volume": 676,
    "sequence": 27,
    "title": "寄贈孫路處士",
    "author": "鄭谷",
    "content": [
      "平生詩譽更誰過，歸老東吳命若何。知己凋零垂白髮，故園寥落近滄波。酒醒蘚砌花陰轉，病起漁舟鷺跡多。",
      "深入富春人不見，閑門空掩半庭莎。"
    ]
  },
  {
    "volume": 676,
    "sequence": 28,
    "title": "獻制誥楊舍人",
    "author": "鄭穀",
    "content": [
      "為郡東吳只飲冰，瑣闈頻降鳳書征。隨行已有朱衣吏，伴直多招紫閣僧。窗下調琴鳴遠水，簾前睡鶴背秋燈。",
      "葦陂竹塢情無限，閒話毗陵問杜陵。"
    ]
  },
  {
    "volume": 676,
    "sequence": 29,
    "title": "次韻酬張補闕因寒食見寄之什",
    "author": "鄭谷",
    "content": [
      "柳近清明翠縷長，多情右袞不相忘。開緘雖睹新篇麗，破鼻須聞冷酒香。時態懶隨人上下，花心甘被蝶分張。",
      "朝稀且莫輕春賞，勝事由來在帝鄉。"
    ]
  },
  {
    "volume": 676,
    "sequence": 30,
    "title": "贈宗人前公安宰君",
    "author": "鄭穀",
    "content": [
      "喧卑從宦出喧卑，別畫能琴又解棋。海上春耕因亂廢，年來冬薦得官遲。風中夜犬驚槐巷，月下寒驢齧槿籬。",
      "孤散恨無推唱路，耿懷吟得贈君詩。"
    ]
  },
  {
    "volume": 676,
    "sequence": 31,
    "title": "寄贈楊夔處士",
    "author": "鄭谷",
    "content": [
      "結茅只約釣魚臺，濺水鸕鷀去又回。春臥甕邊聽酒熟，露吟庭際待花開。三江勝景遨遊遍，百氏群書講貫來。",
      "國步未安風雅薄，可能高尚掞天才。"
    ]
  },
  {
    "volume": 676,
    "sequence": 32,
    "title": "寄同年禮部趙郎中",
    "author": "鄭谷",
    "content": [
      "仙步徐徐整羽衣，小儀澄澹轉中儀。樺飄紅燼趨朝路，蘭縱清香宿省時。彩筆煙霞供不足，綸闈鸞鳳訝來遲。",
      "自憐孤宦誰相念，禱祝空吟一首詩。"
    ]
  },
  {
    "volume": 676,
    "sequence": 33,
    "title": "春暮詠懷寄集賢韋起居袞",
    "author": "鄭穀",
    "content": [
      "寂寂風簾信自垂，楊花筍籜正離披。長安一夜殘春雨，右省三年老拾遺。坐看群賢爭得路，退量孤分且吟詩。",
      "五湖煙網非無意，未去難忘國士知。"
    ]
  },
  {
    "volume": 676,
    "sequence": 34,
    "title": "多情",
    "author": "鄭穀",
    "content": [
      "賦分多情卻自嗟，蕭衰未必為年華。睡輕可忍風敲竹，飲散那堪月在花。薄宦因循拋峴首，故人流落向天涯。",
      "鶯春雁夜長如此，賴是幽居近酒家。"
    ]
  },
  {
    "volume": 676,
    "sequence": 35,
    "title": "感懷投時相",
    "author": "鄭穀",
    "content": [
      "非才偶忝直文昌，兩鬢年深一鏡霜。待漏敢辭稱小吏，立班猶未出中行。孤吟馬跡拋槐陌，遠夢漁竿擲葦鄉。",
      "丞相舊知為學苦，更教何處貢篇章。"
    ]
  },
  {
    "volume": 676,
    "sequence": 36,
    "title": "自貽",
    "author": "鄭穀",
    "content": [
      "飲筵博席與心違，野眺春吟更是誰。琴有澗風聲轉淡，詩無僧字格還卑。恨拋水國荷蓑雨，貧過長安櫻筍時。",
      "頭角俊髦應指笑，權門蹤跡獨差池。"
    ]
  },
  {
    "volume": 676,
    "sequence": 37,
    "title": "自遣",
    "author": "鄭谷",
    "content": [
      "強健宦途何足謂，入微章句更難論。誰知野性真天性，不扣權門扣道門。窺硯晚鶯臨砌樹，迸階春筍隔籬根。",
      "朝回何處消長日，紫閣峰南有舊村。"
    ]
  },
  {
    "volume": 676,
    "sequence": 38,
    "title": "中年",
    "author": "鄭谷",
    "content": [
      "漠漠秦雲淡淡天，新年景象入中年。情多最恨花無語，愁破方知酒有權。苔色滿牆尋故第，雨聲一夜憶春田。",
      "衰遲自喜添詩學，更把前題改數聯。"
    ]
  },
  {
    "volume": 676,
    "sequence": 39,
    "title": "自適",
    "author": "鄭穀",
    "content": [
      "紫陌賓士不暫停，送迎終日在郊坰。年來鬢畔未垂白，雨後江頭且蹋青。浮蟻滿杯難暫舍，貫珠一曲莫辭聽。",
      "春風只有九十日，可合花前半日醒。"
    ]
  },
  {
    "volume": 676,
    "sequence": 40,
    "title": "結綬鄠郊縻攝府署偶有自詠",
    "author": "鄭穀",
    "content": [
      "鶯離寒穀士逢春，釋褐來年暫種芸。自笑老為梅少府，可堪貧攝鮑參軍。酒醒往事多興念，吟苦鄰居必厭聞。",
      "推卻簿書搔短髮，落花飛絮正紛紛。"
    ]
  },
  {
    "volume": 676,
    "sequence": 41,
    "title": "漂泊",
    "author": "鄭穀",
    "content": [
      "槿墜蓬疏池館清，日光風緒淡無情。鱸魚斫鱠輸張翰，橘樹呼奴羨李衡。十口漂零猶寄食，兩川消息未休兵。",
      "黃花催促重陽近，何處登高望二京。"
    ]
  },
  {
    "volume": 676,
    "sequence": 42,
    "title": "吊故禮部韋員外序",
    "author": "鄭穀",
    "content": [
      "臘雪初晴花舉杯，便期攜手上春台。高情唯怕酒不滿，長逝可悲花正開。曉奠鶯啼殘漏在，風幃燕覓舊巢來。",
      "杜陵芳草年年綠，醉魄吟魂無複回。"
    ]
  },
  {
    "volume": 676,
    "sequence": 43,
    "title": "渼陂",
    "author": "鄭穀",
    "content": [
      "昔事東流共不回，春深獨向渼陂來。亂前別業依稀在，雨裏繁花寂寞開。卻展漁絲無野艇，舊題詩句沒蒼苔。",
      "潸然四顧難消遣，只有佯狂泥酒杯。"
    ]
  },
  {
    "volume": 676,
    "sequence": 44,
    "title": "代秋扇詞",
    "author": "鄭穀",
    "content": [
      "露入庭蕪恨已深，熱時天下是知音。汗流浹背曾施力，氣爽中宵便負心。一片山溪從蠹損，數行文字任塵侵。",
      "綠槐陰合清和後，不會何顏又見尋。"
    ]
  },
  {
    "volume": 676,
    "sequence": 45,
    "title": "宣義裏舍冬暮自貽",
    "author": "鄭穀",
    "content": [
      "幽居不稱在長安，溝淺浮春岸雪殘。板屋漸移方帶野，水車新入夜添寒。名如有分終須立，道若離心豈易寬。",
      "滿眼塵埃馳騖去，獨尋煙竹剪漁竿。"
    ]
  },
  {
    "volume": 676,
    "sequence": 46,
    "title": "省中偶作",
    "author": "鄭穀",
    "content": [
      "三轉郎曹自勉旃，莎階吟步想前賢。未如何遜無佳句，若比馮唐是壯年。捧制名題黃紙尾，約僧心在白雲邊。",
      "乳毛松雪春來好，直夜清閒且學禪。"
    ]
  },
  {
    "volume": 676,
    "sequence": 47,
    "title": "同志顧雲下第出京偶有寄勉",
    "author": "鄭穀",
    "content": [
      "鳳策聯華是國華，春來偶未上仙槎。鄉連南渡思菰米，淚滴東風避杏花。吟聒暮鶯歸廟院，睡消遲日寄僧家。",
      "一般情緒應相信，門靜莎深樹影斜。"
    ]
  },
  {
    "volume": 676,
    "sequence": 48,
    "title": "敷溪高士",
    "author": "鄭穀",
    "content": [
      "敷溪南岸掩柴荊，掛卻朝衣愛淨名。閑得林園栽樹法，喜聞兒侄讀書聲。眠窗日暖添幽夢，步野風清散酒酲。",
      "謫去征還何擾擾，片雲相伴看衰榮。"
    ]
  },
  {
    "volume": 676,
    "sequence": 49,
    "title": "九日偶懷寄左省張起居",
    "author": "鄭穀",
    "content": [
      "令節爭歡我獨閑，荒台盡日向晴山。渾無酒泛金英菊，漫道官趨玉筍班。深愧青莎迎野步，不堪紅葉照衰顏。",
      "羨君官重多吟興，醉帶南陂落照還。"
    ]
  },
  {
    "volume": 676,
    "sequence": 50,
    "title": "春夕伴同年禮部趙員外省直",
    "author": "鄭穀",
    "content": [
      "錦帳名郎重錦科，清宵寓直縱吟哦。冰含玉鏡春寒在，粉傅仙闈月色多。視草即應歸屬望，握蘭知道暫經過。",
      "流鶯百囀和殘漏，猶把芳樽藉露莎。"
    ]
  },
  {
    "volume": 676,
    "sequence": 51,
    "title": "倦客",
    "author": "鄭穀",
    "content": [
      "十年五年岐路中，千里萬里西複東。匹馬愁沖晚村雪，孤舟悶阻春江風。達士由來知道在，昔賢何必哭途窮。",
      "閑烹蘆筍炊菰米，會向源鄉作醉翁。"
    ]
  },
  {
    "volume": 676,
    "sequence": 52,
    "title": "溫處士能畫鷺鶿以四韻換之",
    "author": "鄭穀",
    "content": [
      "昔年吟醉繞江蘺，愛把漁竿伴鷺鶿。聞說小毫能縱逸，敢憑輕素寫幽奇。涓涓浪濺殘菱蔓，戛戛風搜折葦枝。",
      "得向曉窗閑掛玩，雪蓑煙艇恨無遺。"
    ]
  },
  {
    "volume": 676,
    "sequence": 53,
    "title": "駕部鄭郎中三十八丈尹貳東周榮加金紫穀以末派…因賀送",
    "author": "鄭穀",
    "content": [
      "香浮玉陛曉辭天，袍拂蒲茸稱少年。郎署轉曹雖久次，京河亞尹是優賢。縱游雲水無公事，貴買琴書有俸錢。",
      "今日龍門看松雪，探春明日向平泉。"
    ]
  },
  {
    "volume": 676,
    "sequence": 54,
    "title": "欹枕",
    "author": "鄭穀",
    "content": [
      "欹枕高眠日午春，酒酣睡足最閑身。",
      "明朝會得窮通理，未必輸他馬上人。"
    ]
  },
  {
    "volume": 676,
    "sequence": 55,
    "title": "野步",
    "author": "鄭穀",
    "content": [
      "翠嵐迎步興何長，笑領漁翁入醉鄉。",
      "日暮渚田微雨後，鷺鶿閒暇稻花香。"
    ]
  },
  {
    "volume": 676,
    "sequence": 56,
    "title": "偶書",
    "author": "鄭谷",
    "content": [
      "承時偷喜負明神，務實那能得庇身。",
      "不會蒼蒼主何事，忍饑多是力耕人。"
    ]
  },
  {
    "volume": 676,
    "sequence": 57,
    "title": "靜吟",
    "author": "鄭穀",
    "content": [
      "騷雅荒涼我未安，月和餘雪夜吟寒。",
      "相門相客應相笑，得句勝於得好官。"
    ]
  },
  {
    "volume": 676,
    "sequence": 58,
    "title": "和知己秋日傷懷",
    "author": "鄭穀",
    "content": [
      "流水歌聲共不回，去年天氣舊亭台。",
      "梁塵寂寞燕歸去，黃蜀葵花一朵開。"
    ]
  },
  {
    "volume": 676,
    "sequence": 59,
    "title": "穀比歲受同年丈人故川守李侍郎教諭衰晏龍鍾益用…自貽",
    "author": "鄭穀",
    "content": [
      "多感京河李丈人，童蒙受教便書紳。文章至竟無功業，名宦由來致苦辛。皎日還應知守道，平生自信解甘貧。",
      "孤單所得皆逾分，歸種敷溪一畝春。"
    ]
  },
  {
    "volume": 676,
    "sequence": 60,
    "title": "郊墅",
    "author": "鄭谷",
    "content": [
      "韋曲樊川雨半晴，竹莊花院遍題名。畫成煙景垂楊色，滴破春愁壓酒聲。滿野紅塵誰得路，連天紫閣獨關情。",
      "渼陂水色澄於鏡，何必滄浪始濯纓。"
    ]
  },
  {
    "volume": 676,
    "sequence": 61,
    "title": "舟行",
    "author": "鄭穀",
    "content": [
      "九派迢迢九月殘，舟人相語且相寬。村逢好處嫌風便，酒到醒來覺夜寒。蓼渚白波喧夏口，柿園紅葉憶長安。",
      "季鷹可是思鱸鱠，引退知時自古難。"
    ]
  },
  {
    "volume": 676,
    "sequence": 62,
    "title": "奔問三峰寓止近墅",
    "author": "鄭穀",
    "content": [
      "半年奔走頗驚魂，來謁行宮淚眼昏。鴛鷺入朝同待漏，牛羊送日獨歸村。灞陵散失詩千首，太華淒涼酒一樽。",
      "兵革未休無異術，不知何以受君恩。"
    ]
  },
  {
    "volume": 676,
    "sequence": 63,
    "title": "朝直",
    "author": "鄭穀",
    "content": [
      "朝直叨居省閣間，由來疏退校安閒。落花夜靜宮中漏，微雨春寒廊下班。自扣玄門齊寵辱，從他榮路用機關。",
      "孤峰未得深歸去，名畫偏求水墨山。"
    ]
  },
  {
    "volume": 676,
    "sequence": 64,
    "title": "巴江",
    "author": "鄭穀",
    "content": [
      "亂來奔走巴江濱，愁客多於江徼人。朝醉暮醉雪開霽，一枝兩枝梅探春。詔書罪己方哀痛，鄉縣徵兵尚苦辛。",
      "鬢禿又驚逢獻歲，眼前渾不見交親。"
    ]
  },
  {
    "volume": 676,
    "sequence": 65,
    "title": "故許昌薛尚書能嘗為都官郎中後數歲故建州…遂賦自賀",
    "author": "鄭穀",
    "content": [
      "都官雖未是名郎，踐曆曾聞薛許昌。複有李公陪雅躅，豈宜鄭子忝餘光。榮為後進趨蘭署，喜拂前題在粉牆。",
      "他日節旄如可繼，不嫌曹冷在中行。"
    ]
  },
  {
    "volume": 676,
    "sequence": 66,
    "title": "訪題表兄王藻渭上別業",
    "author": "鄭谷",
    "content": [
      "桑林搖落渭川西，蓼水彌彌接稻泥。幽檻靜來漁唱遠，暝天寒極雁行低。濁醪最稱看山醉，冷句偏宜選竹題。",
      "中表人稀離亂後，花時莫惜重相攜。"
    ]
  },
  {
    "volume": 676,
    "sequence": 67,
    "title": "題汝州從事廳",
    "author": "鄭谷",
    "content": [
      "詩人公署如山舍，只向階前便采薇。驚燕拂簾閑睡覺，落花沾硯會餐歸。壁看舊記官多達，榜掛明文吏莫違。",
      "自說小池栽葦後，雨涼頻見鷺鶿飛。"
    ]
  },
  {
    "volume": 676,
    "sequence": 68,
    "title": "谷初忝諫垣今憲長薛公方在西閣知獎隆異以四韻代述榮感",
    "author": "鄭谷",
    "content": [
      "舊詩常得在高吟，不奈公心愛苦心。道自瑣闈言下振，恩從仙殿對回深。流年漸覺霜欺鬢，至藥能教土化金。",
      "自拂青萍知有地，齋誠旦夕望為霖。"
    ]
  },
  {
    "volume": 676,
    "sequence": 69,
    "title": "兵部盧郎中光濟借示詩集，以四韻謝之",
    "author": "鄭穀",
    "content": [
      "七子風騷尋失主，五君歌誦久無聲。調和雅樂歸時正，澄濾頹波到底清。才大始知寰宇窄，吟高何止鬼神驚。",
      "葉公好尚渾疏闊，忽見真龍幾喪明。"
    ]
  },
  {
    "volume": 676,
    "sequence": 70,
    "title": "賀左省新除韋拾遺",
    "author": "鄭谷",
    "content": [
      "初升諫署是真仙，浪透桃花恰五年。垂白郎官居座末，著緋人吏立階前。百寮班列趨丹陛，兩掖風清上碧天。",
      "從此追飛何處去，金鸞殿與玉堂連。"
    ]
  },
  {
    "volume": 676,
    "sequence": 71,
    "title": "右省張補闕茂樞同在諫垣連居光德新春賦詠聊以寄懷",
    "author": "鄭谷",
    "content": [
      "小梅零落雪欺殘，浩蕩窮愁豈易寬。唯有朗吟償晚景，且無濃醉厭春寒。高齋每喜追攀近，麗句先憂屬和難。",
      "十五年前諳苦節，知心不獨為同官。"
    ]
  },
  {
    "volume": 676,
    "sequence": 72,
    "title": "右省補闕張茂樞同在諫垣鄰居光德迭和篇什…因抒酬寄",
    "author": "鄭谷",
    "content": [
      "何宋清名動粉闈，不才今日偶陳詩。考功豈敢聞題品，水部猶須系挈維。積雪巷深酬唱夜，落花牆隔笑言時。",
      "紫垣名士推揚切，為話心孤倍感知。"
    ]
  },
  {
    "volume": 676,
    "sequence": 73,
    "title": "寄職方李員外",
    "author": "鄭谷",
    "content": [
      "曾袖篇章謁長卿，今來附鳳事何榮。星臨南省陪仙步，春滿東朝接佩聲。談笑不拘先後禮，歲寒仍契子孫情。",
      "龍墀仗下天街暖，共看圭峰並馬行。"
    ]
  },
  {
    "volume": 676,
    "sequence": 74,
    "title": "寄題詩僧秀公",
    "author": "鄭谷",
    "content": [
      "靈一心傳清塞心，可公吟後楚公吟。近來雅道相親少，唯仰吾師所得深。好句未停無暇日，舊山歸老有東林。",
      "冷曹孤宦甘寥落，多謝攜筇數訪尋。"
    ]
  },
  {
    "volume": 676,
    "sequence": 75,
    "title": "東蜀春晚",
    "author": "鄭穀",
    "content": [
      "如此浮生更別離，可堪長慟送春歸。",
      "潼江水上楊花雪，剛逐孤舟繚繞飛。"
    ]
  },
  {
    "volume": 676,
    "sequence": 76,
    "title": "永日有懷",
    "author": "鄭穀",
    "content": [
      "能消永日是摴蒱，坑塹由來似宦途。",
      "兩擲未終楗橛內，座中何惜為呼盧。"
    ]
  },
  {
    "volume": 676,
    "sequence": 77,
    "title": "槐花",
    "author": "鄭穀",
    "content": [
      "毿毿金蕊撲晴空，舉子魂驚落照中。",
      "今日老郎猶有恨，昔年相虐十秋風。"
    ]
  },
  {
    "volume": 676,
    "sequence": 78,
    "title": "小桃",
    "author": "鄭穀",
    "content": [
      "和煙和雨遮敷水，映竹映村連灞橋。",
      "撩亂春風耐寒令，到頭贏得杏花嬌。"
    ]
  },
  {
    "volume": 676,
    "sequence": 79,
    "title": "長江縣經賈島墓",
    "author": "鄭谷",
    "content": [
      "水繞荒墳縣路斜，耕人訝我久咨嗟。",
      "重來兼恐無尋處，落日風吹鼓子花。"
    ]
  },
  {
    "volume": 676,
    "sequence": 80,
    "title": "嘉陵",
    "author": "鄭谷",
    "content": [
      "細雨濕萋萋，人稀江日西。春愁腸已斷，不在子規啼。"
    ]
  },
  {
    "volume": 676,
    "sequence": 81,
    "title": "中秋",
    "author": "鄭谷",
    "content": [
      "清香聞曉蓮，水國雨餘天。天氣正得所，客心剛悄然。",
      "亂兵何日息，故老幾人全。此際難消遣，從來未學禪。"
    ]
  },
  {
    "volume": 676,
    "sequence": 82,
    "title": "朝謁",
    "author": "鄭穀",
    "content": [
      "捧日整朝簪，千官一片心。班趨黃道急，殿接紫宸深。",
      "威鳳回香扆，新鶯囀上林。小松含瑞露，春翠易成陰。"
    ]
  },
  {
    "volume": 676,
    "sequence": 83,
    "title": "錦浦",
    "author": "鄭穀",
    "content": [
      "流落夜淒淒，春寒錦浦西。不甘花逐水，可惜雪成泥。",
      "病眼嫌燈近，離腸賴酒迷。憑君囑鵯鵊，莫向五更啼。"
    ]
  },
  {
    "volume": 676,
    "sequence": 84,
    "title": "峨嵋山",
    "author": "鄭谷",
    "content": [
      "萬仞白雲端，經春雪未殘。夏消江峽滿，晴照蜀樓寒。",
      "造境知僧熟，歸林認鶴難。會須朝闕去，只有畫圖看。"
    ]
  },
  {
    "volume": 676,
    "sequence": 85,
    "title": "蜀江有吊",
    "author": "鄭穀",
    "content": [
      "孟子有良策，惜哉今已而。徒將心體國，不識道消時。",
      "折檻未為切，沈湘何足悲。蒼蒼無問處，煙雨遍江蘺。"
    ]
  },
  {
    "volume": 676,
    "sequence": 86,
    "title": "書村叟壁",
    "author": "鄭穀",
    "content": [
      "草肥朝牧牛，桑綠晚鳴鳩。列岫簷前見，清泉碓下流。",
      "春蔬和雨割，社酒向花篘。引我南陂去，籬邊有小舟。"
    ]
  },
  {
    "volume": 676,
    "sequence": 87,
    "title": "題進士王駕郊居",
    "author": "鄭穀",
    "content": [
      "前山微有雨，永巷淨無塵。牛臥籬陰晚，鳩鳴村意春。",
      "時浮應寡合，道在不嫌貧。後徑臨陂水，菰蒲是切鄰。"
    ]
  },
  {
    "volume": 676,
    "sequence": 88,
    "title": "題莊嚴寺休公院",
    "author": "鄭穀",
    "content": [
      "秋深庭色好，紅葉間青松。病客殘無著，吾師甚見容。",
      "疏鐘和細溜，高塔等遙峰。未省求名侶，頻於此地逢。"
    ]
  },
  {
    "volume": 676,
    "sequence": 89,
    "title": "題興善寺",
    "author": "鄭穀",
    "content": [
      "寺在帝城陰，清虛勝二林。蘚侵隋畫暗，茶助越甌深。",
      "巢鶴和鐘唳，詩僧倚錫吟。煙莎後池水，前跡杳難尋。"
    ]
  },
  {
    "volume": 676,
    "sequence": 90,
    "title": "宿澄泉蘭若",
    "author": "鄭穀",
    "content": [
      "山半古招提，空林雪月迷。亂流分石上，斜漢在松西。",
      "雲集寒庵宿，猿先曉磬啼。此心如了了，即此是曹溪。"
    ]
  },
  {
    "volume": 676,
    "sequence": 91,
    "title": "送舉子下第東歸",
    "author": "鄭谷",
    "content": [
      "夫子道何孤，青雲未得途。詩書難舍魯，山水暫游吳。",
      "野綠梅陰重，江春浪勢粗。秣陵兵役後，舊業半成蕪。"
    ]
  },
  {
    "volume": 676,
    "sequence": 92,
    "title": "寄察院李侍禦文炬",
    "author": "鄭谷",
    "content": [
      "古柏間疏篁，清陰在印床。宿郊虔點饌，秋寺靜監香。",
      "參集行多揖，風儀見即莊。佇聞橫擘去，帷集諫書囊。"
    ]
  },
  {
    "volume": 676,
    "sequence": 93,
    "title": "偶懷寄台院孫端公棨",
    "author": "鄭穀",
    "content": [
      "才拙道仍孤，無何舍釣徒。班雖沾玉筍，香不近金爐。",
      "雨露瞻雙闕，煙波隔五湖。唯君應見念，曾共伏青蒲。"
    ]
  },
  {
    "volume": 676,
    "sequence": 94,
    "title": "次韻和秀上人游南五台",
    "author": "鄭穀",
    "content": [
      "中峰曾到處，題記沒蒼苔。振錫傳深谷，翻經想舊台。",
      "蒼松臨砌偃，驚鹿驀溪來。內殿評詩切，身回心未回。"
    ]
  },
  {
    "volume": 676,
    "sequence": 95,
    "title": "乖慵",
    "author": "鄭穀",
    "content": [
      "乖慵居竹裏，涼冷臥池東。一霎芰荷雨，幾回簾幕風。",
      "遠僧來扣寂，小吏笑書空。衰鬢霜供白，愁顏酒借紅。",
      "扇輕搖鷺羽，屏古畫漁翁。自得無端趣，琴棋舫子中。"
    ]
  },
  {
    "volume": 676,
    "sequence": 96,
    "title": "南宮寓直",
    "author": "鄭穀",
    "content": [
      "寓直事非輕，宦孤憂且榮。制承黃紙重，詞見紫垣清。",
      "曉霽庭松色，風和禁漏聲。僧攜新茗伴，吏掃落花迎。",
      "鎖印詩心動，垂簾睡思生。粉廊曾試處，石柱昔賢名。",
      "來誤宮窗燕，啼疑苑樹鶯。殘陽應更好，歸促恨嚴城。"
    ]
  },
  {
    "volume": 676,
    "sequence": 97,
    "title": "恩門小諫雨中乞菊栽",
    "author": "鄭谷",
    "content": [
      "握蘭將滿歲，栽菊伴吟詩。老去慵趨世，朝回獨繞籬。",
      "遞香風細細，澆綠水彌彌。只共山僧賞，何當國士移。",
      "孤根深有托，微雨正相宜。更待金英發，憑君插一枝。"
    ]
  },
  {
    "volume": 676,
    "sequence": 98,
    "title": "荊渚八月十五夜值雨寄同年李嶼",
    "author": "鄭穀",
    "content": [
      "共待輝光夜，翻成黯澹秋。正宜清路望，潛起滴階愁。",
      "棹倚袁宏渚，簾垂庾亮樓。桂無香實落，蘭有露花休。",
      "玉漏添蕭索，金尊阻獻酬。明年佳景在，相約向神州。"
    ]
  },
  {
    "volume": 676,
    "sequence": 99,
    "title": "寄左省張起居",
    "author": "鄭穀",
    "content": [
      "含香複記言，清秩稱當年。點筆非常筆，朝天最近天。",
      "家聲三相後，公事一人前。詩句江郎伏，書蹤寧氏傳。",
      "風標欺鷺鶴，才力湧沙泉。居僻貧無慮，名高退更堅。",
      "漁舟思靜泛，僧榻寄閑眠。消息當彌入，絲綸的粲然。",
      "依棲常接跡，屬和舊盈編。開口人皆信，淒涼是謝氈。"
    ]
  },
  {
    "volume": 676,
    "sequence": 100,
    "title": "前寄左省張起居一百言尋蒙唱酬見譽過實卻用舊韻重答",
    "author": "鄭穀",
    "content": [
      "減瘦經多難，憂傷集晚年。吟高風過樹，坐久夜涼天。",
      "旅退慚隨眾，孤飛怯向前。釣朋蓑叟在，藥術衲僧傳。",
      "鬢禿趨榮路，腸焦鄙盜泉。品徒誠有隔，推唱意何堅。",
      "寒地殊知感，秋燈耿不眠。從來甘默爾，自此倍怡然。",
      "蘭為官須握，蒲因學更編。預愁搖落後，子美笑無氈。"
    ]
  },
  {
    "volume": 676,
    "sequence": 101,
    "title": "讀故許昌薛尚書詩集",
    "author": "鄭穀",
    "content": [
      "篇篇高且真，真為國風陳。澹薄雖師古，縱橫得意新。",
      "翦裁成幾篋，唱和是誰人。華岳題無敵，黃河句絕倫。",
      "吟殘荔枝雨，詠徹海棠春。李白欺前輩，陶潛仰後塵。",
      "難忘嵩室下，不負蜀江濱。屬思看山眼，冥搜倚樹身。",
      "楷模勞夢想，諷誦爽精神。落筆空追愴，曾蒙借斧斤。"
    ]
  }
]