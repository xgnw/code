[
  {
    "volume": 835,
    "sequence": 1,
    "title": "蜀王入大慈寺聽講",
    "author": "貫休",
    "content": [
      "玉節金珂響似雷，水晶宮殿步裴回。只緣支遁談經妙，所以許詢都講來。帝釋鏡中遙仰止，魔軍殿上動崔巍。",
      "千重香擁龍鱗立，五種風生錦繡開。寬似大溟生日月，秀如四嶽出塵埃。一條紫氣隨高步，九色仙花落古台。",
      "謝太傅須同八凱，姚梁公可並三台。登樓喜色禾將熟，望國誠明首不回。駕馭英雄如赤子，雌黃賢哲貢瓊瑰。",
      "六條消息心常苦，一劍晶熒敵盡摧。木鐸聲中天降福，景星光裏地無災。百千民擁聽經座，始見重天社稷才。"
    ]
  },
  {
    "volume": 835,
    "sequence": 2,
    "title": "蜀王登福感寺塔三首",
    "author": "貫休",
    "content": [
      "天資忠孝佐金輪，香火空王有宿因。此世喜登金骨塔，前生應是育王身。封疆歲暮笙歌合，襦袴正初錦繡新。",
      "釋子沾恩無以報，只擎章句貢平津。",
      "似聖悲增道不窮，憂民憂國契堯聰。兩髯有雪丹霄外，萬里無塵一望中。南照微明連莽蒼，峨嵋擁秀接崆峒。",
      "林僧歲月知何幸，還似支公見謝公。",
      "步步層層孰可陪，相輪邊日照三台。喜歡烝庶皆相逐，惆悵鑾輿尚未回。金鐸撼風天樂近，仙花含露瑞煙開。",
      "一年一度常如此，願見文翁百度來。"
    ]
  },
  {
    "volume": 835,
    "sequence": 3,
    "title": "少監三首",
    "author": "貫休",
    "content": [
      "器琢仙珪美有餘，席珍國寶比難如。銜花乳燕看調瑟，衣錦佳人侍讀書。荀氏門風龍變化，謝家庭樹玉扶疏。",
      "即期寰海隆平日，歸佐吾皇侍玉除。",
      "益友相隨益自強，趨庭問禮日昭彰。袍新宮錦千人目，馬駿桃花一巷香。偏愛曾顏終必及，或如韓白亦無妨。",
      "八龍三虎森如也，萬古千秋瑞聖唐。",
      "具體而微太少年，鳳毛五色帶非煙。倚天長劍看無敵，繞樹號猿已應弦。接士開襟清聖熟，分題得句落花前。",
      "即應出將傳家法，聖澤恩波浩浩然。"
    ]
  },
  {
    "volume": 835,
    "sequence": 4,
    "title": "再到鐘陵作",
    "author": "貫休",
    "content": [
      "六七年來到豫章，舊游知己半凋傷。春風還有花千樹，往事都如夢一場。無限丘墟侵郭路，幾多台榭浸湖光。",
      "只應唯有西山色，依舊崔巍上寺牆。"
    ]
  },
  {
    "volume": 835,
    "sequence": 5,
    "title": "經弟妹墳",
    "author": "貫休",
    "content": [
      "淚不曾垂此日垂，山前弟妹塚離離。年長於吾未得力，家貧拋爾去多時。鴻沖□□霜中斷，蕙雜黃蒿塚上衰。",
      "恩愛苦情拋未得，不堪回首步遲遲。"
    ]
  },
  {
    "volume": 835,
    "sequence": 6,
    "title": "到蜀與鄭中丞相遇",
    "author": "貫休",
    "content": [
      "深隱猶為未死灰，遠尋知己遇三台。如何麋鹿群中出，又見鵷鸞天上來。劍閣霞粘殘雪在，錦江香甚百花開。",
      "謾期王謝來相訪，不是支公出世才。"
    ]
  },
  {
    "volume": 835,
    "sequence": 7,
    "title": "別馮使君",
    "author": "貫休",
    "content": [
      "瓦礫文章豈有媒，兩三年只在金台。本師頭白須歸去，太守門清願再來。皓皓玉霜孤雁遠，蕭蕭松島片帆開。",
      "從茲林下終無事，唯只焚香祝上臺。"
    ]
  },
  {
    "volume": 835,
    "sequence": 8,
    "title": "上新定宋使君",
    "author": "貫休",
    "content": [
      "禪坐吟行誰與同，杉松共在寂寥中。碧雲詩裏終難到，白藕花經講始終。水疊山層擎草疏，砧清月苦立霜風。",
      "十年勤苦今酬了，得句桐江識謝公。"
    ]
  },
  {
    "volume": 835,
    "sequence": 9,
    "title": "和李判官見新榜為兄下第",
    "author": "貫休",
    "content": [
      "失意荊枝滴淚頻，陟岡何翅不知春。心中岐路平如砥，天上文章妙入神。休說宋風回鷁首，即看雷火燎龍鱗。",
      "從茲相次紅霞裏，留取方書與世人。"
    ]
  },
  {
    "volume": 835,
    "sequence": 10,
    "title": "送羅鄴赴許昌辟",
    "author": "貫休",
    "content": [
      "方得論心又別離，黯然江上步遲遲。不堪回首崎嶇路，正是寒風皴錯時。美似郤超終有日，去依劉表更何疑。",
      "前程不少南飛雁，聊寄新詩慰所思。"
    ]
  },
  {
    "volume": 835,
    "sequence": 11,
    "title": "酬韋相公見寄",
    "author": "貫休",
    "content": [
      "鹽梅金鼎美調和，詩寄空林問訊多。秦客弈棋拋已久，楞嚴禪髓更無過。萬般如幻希先覺，一丈臨山且奈何。",
      "空諷平津好珠玉，不知更得及門麼。"
    ]
  },
  {
    "volume": 835,
    "sequence": 12,
    "title": "酬張相公見寄",
    "author": "貫休",
    "content": [
      "周郎懷抱好知音，常愛山僧物外心。閉戶不知芳草歇，無能唯擬住山深。感通未合三生石，騷雅歡擎九轉金。",
      "但似前朝蕭與蔣，老僧風雪亦相尋。"
    ]
  },
  {
    "volume": 835,
    "sequence": 13,
    "title": "酬王相公見贈",
    "author": "貫休",
    "content": [
      "孤拙將來豈偶然，不能為漏滴青蓮。一從麟筆題牆後，常只冥心古像前。九德陶熔空有跡，六窗清淨始通禪。",
      "今朝幸捧瓊瑤贈，始見玄中更有玄。"
    ]
  },
  {
    "volume": 835,
    "sequence": 14,
    "title": "酬周相公見贈",
    "author": "貫休",
    "content": [
      "三界無家是出家，豈宜拊鳳睹新麻。幸生白髮逢今聖，曾夢青蓮映玉沙。境陟名山烹錦水，睡忘東白洞平茶。",
      "喜擎繡段攀金鼎，謝脁餘霞始是霞。"
    ]
  },
  {
    "volume": 835,
    "sequence": 15,
    "title": "道情偈三首",
    "author": "貫休",
    "content": [
      "崆峒老人專一一，黃梅真叟卻無無。",
      "獨坐松根石頭上，四溟無限月輪孤。",
      "非色非空非不空，空中真色不玲瓏。",
      "可憐盧大擔柴者，拾得驪珠橐鑰中。",
      "優缽羅花萬劫春，頻犁田地絕纖塵。",
      "道吾道者相招好，不是香林采葉人。"
    ]
  },
  {
    "volume": 835,
    "sequence": 16,
    "title": "馬上作",
    "author": "貫休",
    "content": [
      "柳岸花堤夕照紅，風清襟袖轡璁瓏。",
      "行人莫訝頻回首，家在凝嵐一點中。"
    ]
  },
  {
    "volume": 835,
    "sequence": 17,
    "title": "道中逢乞食老僧",
    "author": "貫休",
    "content": [
      "赤棕櫚笠眉毫垂，拄楖栗杖行遲遲。",
      "時人只施盂中飯，心似白蓮那得知。"
    ]
  },
  {
    "volume": 835,
    "sequence": 18,
    "title": "秋末寄武昌一公",
    "author": "貫休",
    "content": [
      "見說武昌江上住，柏枯槐朽戰時風。",
      "知師詩癖難醫也，霜灑蘆花明月中。"
    ]
  },
  {
    "volume": 835,
    "sequence": 19,
    "title": "陋巷",
    "author": "貫休",
    "content": [
      "墜葉如花欲滿溝，破籬荒井一蟬幽。",
      "亦知希驥無希者，作麼令人強轉頭。"
    ]
  },
  {
    "volume": 835,
    "sequence": 20,
    "title": "終南僧",
    "author": "貫休",
    "content": [
      "聲利掀天竟不聞，草衣木食度朝昏。",
      "遙思山雪深一丈，時有仙人來打門。"
    ]
  },
  {
    "volume": 835,
    "sequence": 21,
    "title": "聽僧彈琴",
    "author": "貫休",
    "content": [
      "家近吳王古戰城，海風終日打牆聲。",
      "今朝鄉思渾堆積，琴上聞師大蟹行。"
    ]
  },
  {
    "volume": 835,
    "sequence": 22,
    "title": "漁者",
    "author": "貫休",
    "content": [
      "風惡波狂身似閑，滿頭霜雪背青山。",
      "相逢略問家何在，回指蘆花滿舍間。"
    ]
  },
  {
    "volume": 835,
    "sequence": 23,
    "title": "大蜀皇帝潛龍日述聖德詩五首",
    "author": "貫休",
    "content": [
      "嶽瀆殊祥日月精，入堯金鏡佐休明。衣嚴黼黻皇恩重，劍折芙蓉紫氣橫。玉甃金湯山嶽峻，花藏台榭管弦清。",
      "已聞圖上淩煙閣，寵渥穹窿玉不名。",
      "扶持社稷似齊桓，百萬雄師貴可觀。神智發中真莫測，貢輸天下學應難，風清鼙角□□□，□肅神龍草木寒。",
      "堪羨蜀民恒有福，太平時節一般般。",
      "珠履三千侍玉除，宮花飄錦早鶯初。雖然周孔心相似，其奈龔黃政不如。浩浩歌謠聞禁掖，重重襦袴滿樵漁。",
      "若論朝野艱難日，第一之功美有餘。",
      "紫髯青眼代天才，韓白孫吳稍可陪。只見赤心堯日下，豈知真氣梵天來。聽經瑞雪時時落，登塔天花步步開。",
      "盡祝莊椿同壽考，人間歲月豈能催。",
      "丈夫勳業正乾坤，麟鳳龜龍盡在門。西伯最憐耕讓畔，曹參空愛酒盈樽。心慈為受金仙囑，發白緣酬玉砌恩。",
      "從此於門轉高大，可憐子子與孫孫。"
    ]
  },
  {
    "volume": 835,
    "sequence": 24,
    "title": "陳情獻蜀皇帝",
    "author": "貫休",
    "content": [
      "河北江東處處災，唯聞全蜀勿塵埃。一瓶一缽垂垂老，千水千山得得來，奈菀幽棲多勝景，巴歈陳貢愧非才。",
      "自慚林藪龍鍾者，亦得親登郭隗台。"
    ]
  },
  {
    "volume": 835,
    "sequence": 25,
    "title": "壽春節進大蜀皇帝五首",
    "author": "貫休",
    "content": [
      "上玄大帝降坤維，箕尾為臣副聖期。豈比赤光盈室日，全同白象下天時。文經武緯包三古，日角龍顏遏四夷。",
      "今日降神天上會，願將天福比須彌。",
      "異香滴露降紛紛，紫電環樞照禁門。先冠百王臨億兆，後稱十號震乾坤。羲軒之道方為道，草木沾恩始是恩。",
      "今以謏才歌睿德，猶如飲海妙難論。",
      "茂祉遐宣勝事並，熏風微入舜弦清。四洲不必歸王化，一統那能計聖情。合合鼓鐘膏雨滴，峨峨宮闕瑞煙橫。",
      "西逾昆岳東連海，誰不梯山賀聖明。",
      "遠人玉帛盡來歸，及物天慈物物肥。春力遍時皆甲拆，王言聞者盡光輝。家家錦繡香醪熟，處處笙歌乳燕飛。",
      "為報蜀皇勤禱祝，聖明天子古今稀。",
      "積劫修來似煉金，為皇為帝萬靈欽。能當濁世為清世，始見君心是佛心。九野黎民耕浩浩，百蠻朝騎日駸駸。",
      "今朝獻壽將何比，願似莊椿一萬尋。"
    ]
  },
  {
    "volume": 835,
    "sequence": 26,
    "title": "對雪寄新定馮使君二首",
    "author": "貫休",
    "content": [
      "仙掌空思歸未能，焚香冥目對殘燈。豈知瑞雪千山合，空覺春寒半夜增。翳月素雲埋粉堞，堆巢孤鶴下金繩。",
      "因思太守憂民切，吟對瓊枝喜不勝。",
      "政化由來通上靈，豐年祥瑞滿窗明。氣嚴坐久燈凝焰，片大更深屋作聲。飄掩煙霞何處去，欹斜杉竹向簾傾。",
      "雪林中客雖無事，還有新詩半夜成。"
    ]
  },
  {
    "volume": 835,
    "sequence": 27,
    "title": "送劉相公朝覲二首",
    "author": "貫休",
    "content": [
      "九苞仙瑞曜垂衣，一品高標百辟師。魏相十思常自切，曹溪一句幾生知。久交玉帳雖難別，須佐金輪去已遲。",
      "唯杜荊州最惆悵，柳門回首落花時。",
      "急征只是再登庸，生意人心萬國同。燮理久征殷傅說，譚真欲過李玄通。程穿峴首春光老，馬速商于曙色紅。",
      "從此龍顏又應瘦，寰瀛俱荷代天功。"
    ]
  },
  {
    "volume": 835,
    "sequence": 28,
    "title": "避寇游成福山院",
    "author": "貫休",
    "content": [
      "成福僧留不擬歸，獼猴菌嫩豆苗肌。那堪蠶月偏多雨，況複衢城未解圍。翠擁槿籬泉亂入，雲開花島雉雙飛。",
      "堪嗟大似悠悠者，只向詩中話息機。"
    ]
  },
  {
    "volume": 835,
    "sequence": 29,
    "title": "別李常侍",
    "author": "貫休",
    "content": [
      "楚水和煙海浪通，又擎杯錫去山東。道情雖擬攀孤鶴，詩業那堪至遠公。夢入深雲香雨滴，吟搜殘雪石林空。",
      "朱門再到知何日，一片征帆萬里風。"
    ]
  },
  {
    "volume": 835,
    "sequence": 30,
    "title": "送鄭閣赴閩辟",
    "author": "貫休",
    "content": [
      "便便書腹德無鄰，健筆從知又入閩。鸚鵡才須歸紫禁，真珠履不稱清貧。武夷山夾仙霞薄，螺女潭通海樹春。",
      "從此應多好消息，莫忘江上一閒人。"
    ]
  },
  {
    "volume": 835,
    "sequence": 31,
    "title": "寄信州張使君",
    "author": "貫休",
    "content": [
      "水壇檉殿地含煙，領鶴行吟積翠間。數閣涼颸終日去，滿懷明月上方還。時來自有鵷鸞識，道在從如草木閑。",
      "唯羨靈溪賢太守，一麾清坐似深山。"
    ]
  },
  {
    "volume": 835,
    "sequence": 32,
    "title": "春末寄周璉",
    "author": "貫休",
    "content": [
      "暮角含風雨氣曛，寂寥莓翠上衣巾。道情不向鶯花薄，詩意自如天地春。夢入亂峰仍履雪，吟看芳草只思人。",
      "手中孤桂月中在，來聽泉聲莫厭頻。"
    ]
  },
  {
    "volume": 835,
    "sequence": 33,
    "title": "讀吳越春秋",
    "author": "貫休",
    "content": [
      "猶來吳越盡須慚，背德違盟又信讒。宰嚭一言終殺伍，大夫七事只須三。功成獻壽歌飄雪，誰愛扁舟水似藍。",
      "今日雄圖又何在，野花香徑鳥喃喃。"
    ]
  },
  {
    "volume": 835,
    "sequence": 34,
    "title": "春遊靈泉寺",
    "author": "貫休",
    "content": [
      "水蹴危梁翠擁沙，鐘聲微徑入深花。嘴紅澗鳥啼芳草，頭白山僧自扞茶。松色摧殘遭賊火，水聲幽咽落人家。",
      "因尋古跡空惆悵，滿袖香風白日斜。"
    ]
  },
  {
    "volume": 835,
    "sequence": 35,
    "title": "歸東陽臨岐上杜使君七首",
    "author": "貫休",
    "content": [
      "小謝清高大謝才，聖君令泰此方來。",
      "一從到後常無事，鈴閣公庭滿綠苔。",
      "紅錦帳中歌白雪，烏皮幾畔撫青英。",
      "不知何物為心地，賽卻澄江徹底清。",
      "誰報田中有黑蟲，一家齋戒減仙容。",
      "分憂若也皆如此，天下家家有剩舂。",
      "憂民心切出沖炎，禾稼如雲喜氣兼。",
      "林下閒人亦何幸，也隨旌旆到銀尖。",
      "方恐獄中桃樹出，忽聞枯木卻生煙。",
      "褚祥為郡曾如此，卻恐當時是偶然。",
      "枯骨縱橫遍水湄，盡收為塚碧參差。",
      "分明為報精靈輩，好送旌旗到鳳池。",
      "舍魯依劉一片雲，好風吹去遠纖塵。",
      "猶期明月清風夜，來作西園第八人。"
    ]
  }
]