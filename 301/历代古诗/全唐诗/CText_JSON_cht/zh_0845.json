[
  {
    "volume": 845,
    "sequence": 1,
    "title": "湘中寓居春日感懷",
    "author": "齊己",
    "content": [
      "江禽野獸兩堪傷，避射驚彈各自忙。頭角任多無獬豸，羽毛雖眾讓鴛鴦。落苔紅小櫻桃熟，侵井青纖燕麥長。",
      "吟把離騷憶前事，汨羅春浪撼殘陽。"
    ]
  },
  {
    "volume": 845,
    "sequence": 2,
    "title": "瀟湘",
    "author": "齊己",
    "content": [
      "寒清健碧遠相含，珠媚根源在極南。流古遞今空作島，逗山沖壁自為潭。遷來賈誼愁無限，謫過靈均恨不堪。",
      "畢竟輸他老漁叟，綠蓑青竹釣濃藍。"
    ]
  },
  {
    "volume": 845,
    "sequence": 3,
    "title": "寄友生",
    "author": "齊己",
    "content": [
      "風騷情味近如何，門底寒流屋裏莎。曾摘園蔬留我宿，共吟江月看鴻過。時危苦恨無收拾，道妙深誇有琢磨。",
      "涼夜欹眠應得夢，平生心肺似君多。"
    ]
  },
  {
    "volume": 845,
    "sequence": 4,
    "title": "酬答退上人",
    "author": "齊己",
    "content": [
      "須鬢三分白二分，一生蹤跡出人群。嵩丘夢憶諸峰雪，衡嶽禪依五寺雲。青衲幾臨高瀑濯，苦吟曾許斷猿聞。",
      "荒村殘臘相逢夜，月滿鴻多楚水濆。"
    ]
  },
  {
    "volume": 845,
    "sequence": 5,
    "title": "山中春懷",
    "author": "齊己",
    "content": [
      "心魂役役不曾歸，萬象相牽向極微。所得或憂逢郢刃，凡言皆欲奪天機。游深晚穀香充鼻，坐苦春松粉滿衣。",
      "何物不為狼藉境，桃花和雨更霏霏。"
    ]
  },
  {
    "volume": 845,
    "sequence": 6,
    "title": "寄鄭谷郎中",
    "author": "齊己",
    "content": [
      "上國誰傳消息過，醉眠醒坐對嵯峨。身離道士衣裳少，筆答禪師句偈多。南岸郡鐘涼度枕，西齋竹露冷沾莎。",
      "還應笑我降心外，惹得詩魔助佛魔。"
    ]
  },
  {
    "volume": 845,
    "sequence": 7,
    "title": "寄萍鄉唐稟正字",
    "author": "齊己",
    "content": [
      "新書聲價滿皇都，高臥林中更起無。春興酒香熏肺腑，夜吟雲氣濕髭須。同登水閣僧皆別，共上漁船鶴亦孤。",
      "長憶前年送行處，洞門殘日照菖蒲。"
    ]
  },
  {
    "volume": 845,
    "sequence": 8,
    "title": "秋夕書懷",
    "author": "齊己",
    "content": [
      "涼多夜永擁山袍，片石閑欹不覺勞。蟋蟀繞床無夢寐，梧桐滿地有蕭騷。平生樂道心常切，五字逢人價合高。",
      "破落西窗向殘月，露聲如雨滴蓬蒿。"
    ]
  },
  {
    "volume": 845,
    "sequence": 9,
    "title": "亂後經西山寺",
    "author": "齊己",
    "content": [
      "松燒寺破是刀兵，穀變陵遷事可驚。雲裏乍逢新住主，石邊重認舊題名。閑臨菡萏荒池坐，亂踏鴛鴦破瓦行。",
      "欲伴高僧重結社，此身無計舍前程。"
    ]
  },
  {
    "volume": 845,
    "sequence": 10,
    "title": "題梁賢巽公房",
    "author": "齊己",
    "content": [
      "吳王廟側有高房，簾影南軒日正長。吹苑野風桃葉碧，壓畦春露菜花黃。懸燈向後惟冥默，憑案前頭即渺茫。",
      "知有虎溪歸夢切，寺門松折社僧亡。"
    ]
  },
  {
    "volume": 845,
    "sequence": 11,
    "title": "塘上閑作",
    "author": "齊己",
    "content": [
      "閑行閑坐藉莎煙，此興堪思二古賢。陶靖節居彭澤畔，賀知章在鏡池邊。鴛鴦著對能飛繡，菡萏成群不語仙。",
      "形影騰騰夕陽裏，數峰危翠滴漁船。"
    ]
  },
  {
    "volume": 845,
    "sequence": 12,
    "title": "江上望遠山寄鄭谷郎中",
    "author": "齊己",
    "content": [
      "危碧層層映水天，半垂岡隴下民田。王維愛甚難拋畫，支遁高多不惜錢。巨石盡含金玉氣，亂峰閑鎖棟樑煙。",
      "秦爭漢奪空勞力，卻是巢由得穩眠。"
    ]
  },
  {
    "volume": 845,
    "sequence": 13,
    "title": "送人自蜀回南游",
    "author": "齊己",
    "content": [
      "錦水東浮情尚鬱，湘波南泛思何長。蜀魂巴狖悲殘夜，越鳥燕鴻叫夕陽。煙月幾般為客路，林泉四絕是吾鄉。",
      "尋幽必有僧相指，宋杜題詩近舊房。"
    ]
  },
  {
    "volume": 845,
    "sequence": 14,
    "title": "寄無願上人",
    "author": "齊己",
    "content": [
      "六十八去七十歲，與師年鬢不爭多。誰言生死無消處，還有修行那得何。開士安能窮好惡，故人堪憶舊經過。",
      "會歸原上焚身後，一陣灰飛也任他。"
    ]
  },
  {
    "volume": 845,
    "sequence": 15,
    "title": "懷瀟湘即事寄友人",
    "author": "齊己",
    "content": [
      "浸野淫空澹蕩和，十年鄰住聽漁歌。城臨遠棹浮煙泊，寺近閒人泛月過。岸引綠蕪春雨細，汀連斑竹晚風多。",
      "可憐千古懷沙處，還有魚龍弄白波。"
    ]
  },
  {
    "volume": 845,
    "sequence": 16,
    "title": "謝橘洲人寄橘",
    "author": "齊己",
    "content": [
      "洞庭栽種似瀟湘，綠繞人家帶夕陽。霜裛露蒸千樹熟，浪圍風撼一洲香。洪崖遣後名何遠，陸績懷來事更長。",
      "藏貯待供賓客好，石榴宜稱映舟光。"
    ]
  },
  {
    "volume": 845,
    "sequence": 17,
    "title": "自貽",
    "author": "齊己",
    "content": [
      "心中身外更何猜，坐石看雲養聖胎。名在好詩誰逐去，跡依閑處自歸來。時添瀑布新瓶水，旋換旃檀舊印灰。",
      "晴出寺門驚往事，古松千尺半蒼苔。"
    ]
  },
  {
    "volume": 845,
    "sequence": 18,
    "title": "寄益上人",
    "author": "齊己",
    "content": [
      "長想尋君道路遙，亂山霜後火新燒。近聞移住鄰衡嶽，幾度題詩上石橋。古木傳聲連峭壁，一燈懸影過中宵。",
      "風騷味薄誰相愛，欹枕常多夢鮑昭。"
    ]
  },
  {
    "volume": 845,
    "sequence": 19,
    "title": "行次宜春寄湘西諸友",
    "author": "齊己",
    "content": [
      "幸無名利路相迷，雙履尋山上柏梯。衣缽祖辭梅嶺外，香燈社別橘洲西。雲中石壁青侵漢，樹下苔錢綠繞溪。",
      "我愛遠遊君愛住，此心他約與誰攜。"
    ]
  },
  {
    "volume": 845,
    "sequence": 20,
    "title": "送略禪者歸南嶽",
    "author": "齊己",
    "content": [
      "林下鐘殘又拂衣，錫聲還獨向南飛。千峰冷截冥鴻處，一徑險通禪客歸。青石上行苔片片，古杉邊宿雨霏霏。",
      "勞生有願應回首，忍著無心與物違。"
    ]
  },
  {
    "volume": 845,
    "sequence": 21,
    "title": "詠懷寄知己",
    "author": "齊己",
    "content": [
      "已得浮生到老閑，且將新句擬玄關。自知清興來無盡，誰道淳風去不還。三百正聲傳世後，五千真理在人間。",
      "此心終待相逢說，時複登樓看暮山。"
    ]
  },
  {
    "volume": 845,
    "sequence": 22,
    "title": "寄吳拾遺",
    "author": "齊己",
    "content": [
      "新竹將誰榷重輕，皎然評裏見權衡。非無苦到難搜處，合有清垂不朽名。疏雨晚沖蓮葉響，亂蟬涼抱檜梢鳴。",
      "野橋閑背殘陽立，翻憶蘇卿送子卿。"
    ]
  },
  {
    "volume": 845,
    "sequence": 23,
    "title": "春晴感興",
    "author": "齊己",
    "content": [
      "連旬陰翳曉來晴，水滿圓塘照日明。岸草短長邊過客，江花紅白裏啼鶯。野無征戰時堪望，山有樓臺暖好行。",
      "桑柘依依禾黍綠，可憐歸去是張衡。"
    ]
  },
  {
    "volume": 845,
    "sequence": 24,
    "title": "謝道友拄杖",
    "author": "齊己",
    "content": [
      "翦自南岩瀑布邊，寒光七尺乳珠連。持來未入塵埃路，乞與應憐老病年。欹影夜歸青石澗，卓痕秋過綠苔錢。",
      "他時攜上嵩峰頂，把倚長松看洛川。"
    ]
  },
  {
    "volume": 845,
    "sequence": 25,
    "title": "東林寄別修睦上人",
    "author": "齊己",
    "content": [
      "行心乞得見秋風，雙履難留去住蹤。紅葉正多離社客，白雲無限向嵩峰。囊中自欠詩千首，身外誰知事幾重。",
      "此別不能為後約，年華相似逼衰容。"
    ]
  },
  {
    "volume": 845,
    "sequence": 26,
    "title": "夏日原西避暑寄吟友",
    "author": "齊己",
    "content": [
      "熱煙疏竹古原西，日日乘涼此杖藜。閑處雨聲隨霹靂，旱田人望隔虹霓。蟬依獨樹幹吟苦，鳥憶平川渴過齊。",
      "別有相招好泉石，瑞花瑤草盡堪攜。"
    ]
  },
  {
    "volume": 845,
    "sequence": 27,
    "title": "懷匡阜",
    "author": "齊己",
    "content": [
      "荊州連歲滯游方，拄杖塵封六尺光。洗面有香思石溜，冥心無撓憶山床。閑機但愧時機速，靜論須慚世論長。",
      "昨夜分明夢歸去，薜蘿幽徑繞禪房。"
    ]
  },
  {
    "volume": 845,
    "sequence": 28,
    "title": "靜坐",
    "author": "齊己",
    "content": [
      "繩床欹坐任崩頹，雙眼醒醒閉複開。日月更無閑裏過，風騷時有靜中來。天真自得生難舍，世幻誰驚死不回。",
      "何處堪投此蹤跡，水邊晴去上高臺。"
    ]
  },
  {
    "volume": 845,
    "sequence": 29,
    "title": "寄湘中諸友",
    "author": "齊己",
    "content": [
      "碧雲諸友盡黃眸，石點花飛更說無。嵐翠濕衣松接院，芙蓉熏面寺臨湖。沃洲高臥心何僻，匡社長禪興亦孤。",
      "爭似楚王文物國，金鑣紫綬讓前途。"
    ]
  },
  {
    "volume": 845,
    "sequence": 30,
    "title": "答無願上人書",
    "author": "齊己",
    "content": [
      "鄭生驅蹇峴山回，傳得安公好信來。千里阻修俱老骨，八行重疊慰寒灰。春殘桃李猶開戶，雪滿松杉始上臺。",
      "必有南遊山水興，漢江平穩好浮杯。"
    ]
  },
  {
    "volume": 845,
    "sequence": 31,
    "title": "送胤公歸闕",
    "author": "齊己",
    "content": [
      "西朝歸去見高情，應戀香燈近聖明。關令莫疑非馬辯，道安還跨赤驢行。充齋野店蔬無味，灑笠平原雪有聲。",
      "忍惜文章便閑得，看他趨競取時名。"
    ]
  },
  {
    "volume": 845,
    "sequence": 32,
    "title": "感時",
    "author": "齊己",
    "content": [
      "忽忽枕前蝴蝶夢，悠悠覺後利名塵。無窮今日明朝事，有限生來死去人。終與狐狸為窟穴，謾師龜鶴養精神。",
      "可憐顏子能消息，虛室坐忘心最真。"
    ]
  },
  {
    "volume": 845,
    "sequence": 33,
    "title": "湖上逸人",
    "author": "齊己",
    "content": [
      "澹蕩光中翡翠飛，田田初出柳絲絲。吟沿綠島時逢鶴，醉泛清波或見龜。七澤釣師應識我，中原逐鹿不知誰。",
      "秋風水寺僧相近，一徑蘆花到竹籬。"
    ]
  },
  {
    "volume": 845,
    "sequence": 34,
    "title": "懷巴陵",
    "author": "齊己",
    "content": [
      "垂白堪思大亂前，薄游曾駐洞庭邊。尋僧古寺沿沙岸，倚杖殘陽落水天。蘭蕊蔫煙騷客廟，煙波晴闊釣師船。",
      "此時欲買君山住，懶就商人乞個錢。"
    ]
  },
  {
    "volume": 845,
    "sequence": 35,
    "title": "渚宮謝楊秀才自嵩山相訪",
    "author": "齊己",
    "content": [
      "嵩峰有客遠相尋，塵滿麻衣袖苦吟。花盡草長方閉戶，道孤身老正傷心。紅堆落日雲千仞，碧撼涼風竹一林。",
      "惆悵雅聲消歇去，喜君聊此暫披襟。"
    ]
  },
  {
    "volume": 845,
    "sequence": 36,
    "title": "荊門寄沈彬",
    "author": "齊己",
    "content": [
      "罷趨明聖懶從知，鶴氅褵褷遂性披。道有靜君堪托跡，詩無賢子擬傳誰。松聲白日邊行止，日影紅霞裏夢思。",
      "珍重兩篇千里達，去年江上雪飛時。"
    ]
  },
  {
    "volume": 845,
    "sequence": 37,
    "title": "讀陰符經",
    "author": "齊己",
    "content": [
      "繞窗風竹骨輕安，閑借陰符仰臥看。絕利一源真有謂，空勞萬卷是無端。清虛可保升雲易，嗜欲終知入聖難。",
      "三要洞開何用閉，高臺時去憑欄幹。"
    ]
  },
  {
    "volume": 845,
    "sequence": 38,
    "title": "寄吳國知舊",
    "author": "齊己",
    "content": [
      "淮甸當年憶旅遊，衲衣棕笠外何求。城中古巷尋詩客，橋上殘陽背酒樓。晴色水雲天合影，晚聲名利市爭頭。",
      "可憐王化融融裏，惆悵無僧似惠休。"
    ]
  },
  {
    "volume": 845,
    "sequence": 39,
    "title": "移居",
    "author": "齊己",
    "content": [
      "上臺言任養疏愚，乞與西城水滿湖。吹榻好風終日有，趁涼閑客片時無。檀欒翠擁清蟬在，菡萏紅殘白鳥孤。",
      "欲問存思搜抉妙，幾聯詩許敵三都。"
    ]
  },
  {
    "volume": 845,
    "sequence": 40,
    "title": "喜彬上人見訪",
    "author": "齊己",
    "content": [
      "高吟欲繼沃州師，千里相尋問課虛。殘臘江山行盡處，滿衣風雪到閒居。攜來律韻清何甚，趣入幽微旨不疏。",
      "莫惜天機細捶琢，他時終可擬芙蕖。"
    ]
  },
  {
    "volume": 845,
    "sequence": 41,
    "title": "荊州新秋寺居寫懷詩五首上南平王",
    "author": "齊己",
    "content": [
      "竹如翡翠侵簾影，苔學琉璃布地紋。高臥更無如此樂，遠遊何必愛他雲。閑聽謝脁吟為政，靜看蕭何坐致君。",
      "只恐老身衰朽速，他年不得頌鴻勳。",
      "井梧黃落暮蟬清，久駐金台但暗驚。事佛未憐諸弟子，談空爭動上公卿。合歸鳥外藏幽跡，敢向人前認好名。",
      "滿印白檀燈一盞，可能酬謝得聰明。",
      "金湯裏面境何求，寶殿東邊院最幽。栽種已添新竹影，畫圖兼列遠山秋。形容豈合親公子，章句爭堪狎士流。",
      "虛負岷峨老僧約，年年雪水下汀洲。",
      "漢江西岸蜀江東，六稔安禪教化中。托跡幸將王粲別，歸心寧與子山同。尊罍豈識曹參酒，賓客還親宋玉風。",
      "又見去年三五夕，一輪寒魄破煙空。",
      "石龕閑鎖舊居峰，何事膺門歲月重。五七詩中叨見遇，三千客外許疏慵。迎涼蟋蟀喧閑思，積雨莓苔沒屐蹤。",
      "會待英雄啟金口，卻教擔錫入雲松。"
    ]
  },
  {
    "volume": 845,
    "sequence": 42,
    "title": "送李秀才歸湘中",
    "author": "齊己",
    "content": [
      "詞客攜文訪病夫，因吟送別憶湘湖。寒消浦漵催鴻雁，暖入溪山養鷓鴣。僧向月中尋嶽麓，雲從城上去蒼梧。",
      "君歸為問峰前寺，舊住僧房鎖在無。"
    ]
  },
  {
    "volume": 845,
    "sequence": 43,
    "title": "寄吳國西供奉",
    "author": "齊己",
    "content": [
      "別來相憶夢多迷，君住東朝我楚西。瑤闕合陪龍象位，春山休記鷓鴣啼。承恩位與千官別，應制才將十子齊。",
      "幾笑遠公慵送客，殷勤只到寺前溪。"
    ]
  },
  {
    "volume": 845,
    "sequence": 44,
    "title": "謝人惠端溪硯",
    "author": "齊己",
    "content": [
      "端人鑿斷碧溪潯，善價爭教惜萬金。礱琢已曾經敏手，研磨終見透堅心。安排得主難移動，含貯隨時任淺深。",
      "保重更求裝鈿匣，閑將濡染寄知音。"
    ]
  },
  {
    "volume": 845,
    "sequence": 45,
    "title": "送吳先輩赴京",
    "author": "齊己",
    "content": [
      "煙霄已遂明經第，江漢重來問苦吟。托興偶憑風月遠，忘機終在寂寥深。千篇未聽常徒口，一字須防作者心。",
      "此日與君聊話別，老身難約更相尋。"
    ]
  },
  {
    "volume": 845,
    "sequence": 46,
    "title": "和西蜀可准大師遠寄之什",
    "author": "齊己",
    "content": [
      "莫知何路去追攀，空想人間出世間。杜口已同居士室，傳心休問祖師山。禪中不住方為定，說處無生始是閑。",
      "珍重希音遠相寄，亂峰西望疊孱顏。"
    ]
  },
  {
    "volume": 845,
    "sequence": 47,
    "title": "荊門暮冬與節公話別",
    "author": "齊己",
    "content": [
      "漳河湘岸柳關頭，離別相逢四十秋。我憶黃梅夢南國，君懷明主去東周。幾程霜雪經殘臘，何處封疆過舊遊。",
      "好及春風承帝澤，莫忘衰朽臥林丘。"
    ]
  },
  {
    "volume": 845,
    "sequence": 48,
    "title": "賀孫支使郎中遷居",
    "author": "齊己",
    "content": [
      "別認公侯禮上才，築金何啻舊燕台。地連東閣橫頭買，門對西園正面開。不隔紅塵趨棨戟，只拖珠履赴尊罍。",
      "應逢明月清霜夜，閑領笙歌宴此來。"
    ]
  },
  {
    "volume": 845,
    "sequence": 49,
    "title": "庭際新移松竹",
    "author": "齊己",
    "content": [
      "三莖瘦竹兩株松，瑟瑟翛翛韻且同。抱節乍離新澗雪，盤根遠別舊林風。歲寒相倚無塵地，蔭影分明有月中。",
      "更待陽和信催促，碧梢青杪看淩空。"
    ]
  },
  {
    "volume": 845,
    "sequence": 50,
    "title": "荊門寄題禪月大師影堂",
    "author": "齊己",
    "content": [
      "澤國聞師泥日後，蜀王全禮葬餘灰。白蓮塔向清泉鎖，禪月堂臨錦水開。西嶽千篇傳古律，南宗一句印靈台。",
      "不堪只履還西去，蔥嶺如今無使回。"
    ]
  },
  {
    "volume": 845,
    "sequence": 51,
    "title": "賀雪",
    "author": "齊己",
    "content": [
      "上清凝結下乾坤，為瑞為祥表致君。日月影從光外過，山河形向靜中分。歌揚郢路誰同聽，聲灑梁園客共聞。",
      "堪想畫堂簾卷次，輕隨舞袖正紛紛。"
    ]
  },
  {
    "volume": 845,
    "sequence": 52,
    "title": "荊州寄貫微上人",
    "author": "齊己",
    "content": [
      "舊齋休憶對松關，各在王侯顧遇間。命服已沾天渥澤，衲衣猶擁祖斕斑。相思莫救燒心火，留滯難移壓腦山。",
      "得失兩途俱不是，笑他高臥碧孱顏。"
    ]
  },
  {
    "volume": 845,
    "sequence": 53,
    "title": "送休師歸長沙甯覲",
    "author": "齊己",
    "content": [
      "高堂親老本師存，多難長懸兩處魂。已說戰塵消漢口，便隨征棹別荊門。晴吟野闊無耕地，晚宿灣深有釣村。",
      "他日更思衰老否，七年相伴琢詩言。"
    ]
  },
  {
    "volume": 845,
    "sequence": 54,
    "title": "江上夏日",
    "author": "齊己",
    "content": [
      "無處清陰似剡溪，火雲奇崛倚空齊。千山冷疊湖光外，一扇涼搖楚色西。碧樹影疏風易斷，綠蕪平遠日難低。",
      "故園舊寺臨湘水，斑竹煙深越鳥啼。"
    ]
  },
  {
    "volume": 845,
    "sequence": 55,
    "title": "渚宮春日因懷有作",
    "author": "齊己",
    "content": [
      "舊業樹連湘樹遠，家山雲與岳雲平。僧來已說無耕釣，雁去那知有弟兄。客思莫牽蝴蝶夢，鄉心自憶鷓鴣聲。",
      "沙頭南望堪腸斷，誰把歸舟載我行。"
    ]
  },
  {
    "volume": 845,
    "sequence": 56,
    "title": "松化為石",
    "author": "齊己",
    "content": [
      "盤根幾聳翠崖前，卻偃淩雲化至堅。乍結精華齊永劫，不隨凋變已千年。逢賢必用鐫辭立，遇聖終將刻印傳。",
      "肯似荊山鑿餘者，蘚封頑滯臥嵐煙。"
    ]
  },
  {
    "volume": 845,
    "sequence": 57,
    "title": "寄澧陽吳使君",
    "author": "齊己",
    "content": [
      "南客西來話使君，涔陽風雨變行春。四鄰耕釣趨仁政，千里煙花壓路塵。去獸未勝除狡吏，還珠爭似複逋民。",
      "紅蘭浦暖攜才子，爛醉連題賦白蘋。"
    ]
  },
  {
    "volume": 845,
    "sequence": 58,
    "title": "湘江送客",
    "author": "齊己",
    "content": [
      "湘江秋色湛如冰，楚客離懷暮不勝。千里碧雲聞塞雁，幾程青草見巴陵。寒濤響疊晨征櫓，岸葦叢明夜泊燈。",
      "鸚鵡洲邊若回首，為思前事一捫膺。"
    ]
  },
  {
    "volume": 845,
    "sequence": 59,
    "title": "暮游嶽麓寺",
    "author": "齊己",
    "content": [
      "寺樓高出碧崖棱，城裏誰知在上層。初雪灑來喬木暝，遠禽飛過大江澄。閑消不睡憐長夜，靜照無言謝一燈。",
      "回首何邊是空地，四村桑麥遍丘陵。"
    ]
  },
  {
    "volume": 845,
    "sequence": 60,
    "title": "林下留別道友",
    "author": "齊己",
    "content": [
      "住亦無依去是閑，何心終戀此林間。片雲孤鶴東西路，四海九州多少山。靜坐趁涼移樹影，興隨題處著苔斑。",
      "秋來洗浣行衣了，還爾鄰僧舊竹關。"
    ]
  },
  {
    "volume": 845,
    "sequence": 61,
    "title": "道林寺居寄岳麓禪師二首",
    "author": "齊己",
    "content": [
      "門前石路徹中峰，樹影泉聲在半空。尋去未應勞上下，往來殊已倦西東。髭根盡白孤雲並，心跡全忘片月同。",
      "長憶高窗夏天裏，古松青檜午時風。",
      "山袍不稱下紅塵，各是閒居島外身。兩處煙霞門寂寂，一般苔蘚石磷磷。禪關悟後寧疑物，詩格玄來不傍人。",
      "月照經行更誰見，露華松粉點衣巾。"
    ]
  },
  {
    "volume": 845,
    "sequence": 62,
    "title": "亂後江西過孫魴舊居因寄",
    "author": "齊己",
    "content": [
      "舊遊重到倍悲涼，吟憶同人倚寺牆。何處暮蟬喧逆旅，此中山鳥噪垂楊。寰區有主權兵器，風月無人掌桂香。",
      "欲寄此心空北望，塞鴻天末失歸行。"
    ]
  },
  {
    "volume": 845,
    "sequence": 63,
    "title": "宜春江上寄仰山長老二首",
    "author": "齊己",
    "content": [
      "水隔孤城城隔山，水邊時望憶師閑。清泉白日中峰上，落日半空棲鳥還。雲影觸衣分朵朵，雨聲吹磬散潺潺。",
      "傳心莫學羅浮去，後輩思量待扣關。",
      "雨晴天半碧光流，影倒殘陽濕郡樓。絕頂有人經劫在，浮生無客暫時遊。窗開萬壑春泉亂，塔鎖孤燈萬木稠。",
      "欲為吾師拂衣去，白雲紅葉又新秋。"
    ]
  },
  {
    "volume": 845,
    "sequence": 64,
    "title": "螢",
    "author": "齊己",
    "content": [
      "透窗穿竹住還移，萬類俱閑始見伊。難把寸光藏暗室，自持孤影助明時。空庭散逐金風起，亂葉爭投玉露垂。",
      "後代儒生懶收拾，夜深飛過讀書帷。"
    ]
  },
  {
    "volume": 845,
    "sequence": 65,
    "title": "湘中送翁員外歸閩",
    "author": "齊己",
    "content": [
      "船滿琴書與酒杯，清湘影裏片帆開。人歸南國鄉園去，雁逐西風日夜來。天勢漸低分海樹，山程欲盡見城台。",
      "此身未別江邊寺，猶看星郎奉詔回。"
    ]
  },
  {
    "volume": 845,
    "sequence": 66,
    "title": "寄居道林寺作",
    "author": "齊己",
    "content": [
      "嵐濕南朝殿塔寒，此中因得謝塵寰。已同庭樹千株老，未負溪雲一片閑。石鏡舊遊臨皎潔，岳蓮曾上徹孱顏。",
      "如今衰颯成多病，黃葉風前晝掩關。"
    ]
  },
  {
    "volume": 845,
    "sequence": 67,
    "title": "沙鷗",
    "author": "齊己",
    "content": [
      "暖傍漁船睡不驚，可憐孤潔似華亭。晚來灣浦沖平碧，晴過汀洲拂淺青。翡翠靜中修羽翼，鴛鴦閑處事儀形。",
      "何如飛入漢宮裏，留與興亡作典經。"
    ]
  },
  {
    "volume": 845,
    "sequence": 68,
    "title": "和翁員外題馬太傅宅賈相公井",
    "author": "齊己",
    "content": [
      "飛塵不敢下相干，闇脈傍應潤牡丹。心任短長投玉綆，底須三五映金盤。神工舊制泓澄在，天澤時加瀲灩寒。",
      "太傅欲旌前古事，星郎屬思久憑欄。"
    ]
  },
  {
    "volume": 845,
    "sequence": 69,
    "title": "看雲",
    "author": "齊己",
    "content": [
      "何峰觸石濕苔錢，便逐高風離瀑泉。深處臥來真隱逸，上頭行去是神仙。千尋有影滄江底，萬里無蹤碧落邊。",
      "長憶舊山青壁裏，繞庵閑伴老僧禪。"
    ]
  },
  {
    "volume": 845,
    "sequence": 70,
    "title": "對雪寄荊幕知己",
    "author": "齊己",
    "content": [
      "猛勢微開萬里清，月中看似日中明。此時鷗鷺無人見，何處關山有客行。郢唱轉高誰敢和，巴歌相顧自銷聲。",
      "江齋卷箔含毫久，應想梁王禮不經。"
    ]
  },
  {
    "volume": 845,
    "sequence": 71,
    "title": "送相裏秀才赴舉",
    "author": "齊己",
    "content": [
      "兩上東堂不見春，文明重去有誰親。曾逢少海尊前客，舊是神仙會裏人。已遂風雲催化羽，卻將雷電助燒鱗。",
      "明年自此登龍後，回首荊門一路塵。"
    ]
  },
  {
    "volume": 845,
    "sequence": 72,
    "title": "荊門疾中喜謝尊師自南嶽來、相裏秀才自京至",
    "author": "齊己",
    "content": [
      "閑堂晝臥眼初開，強起徐行繞砌苔。鶴氅人從衡嶽至，鶉衣客自洛陽來。坐聞鄰樹棲幽鳥，吟覺江雲發早雷。",
      "西笑東遊此相別，兩途消息待誰回。"
    ]
  },
  {
    "volume": 845,
    "sequence": 73,
    "title": "吟興自述",
    "author": "齊己",
    "content": [
      "前習都由未盡空，生知雅學妙難窮。一千首出悲哀外，五十年銷雪月中。興去不妨歸靜慮，情來何止發真風。",
      "曾無一字幹聲利，豈愧操心負至公。"
    ]
  },
  {
    "volume": 845,
    "sequence": 74,
    "title": "送謝尊師自南嶽出入京",
    "author": "齊己",
    "content": [
      "曾聽鹿鳴逢世亂，因披羽服隱衡陽。幾多事隔丹霄興，三十年成兩鬢霜。芝朮未甘銷勇氣，風騷無那激剛腸。",
      "中朝舊有知音在，可是悠悠入帝鄉。"
    ]
  },
  {
    "volume": 845,
    "sequence": 75,
    "title": "送司空學士赴京",
    "author": "齊己",
    "content": [
      "弘文初命下江邊，難戀沙鷗與釣船。藍綬乍稱新學士，白衫初脫舊神仙。龍山送別風生路，雞樹從容雪照筵。",
      "重謁往年金榜主，便將才術佐陶甄。"
    ]
  }
]