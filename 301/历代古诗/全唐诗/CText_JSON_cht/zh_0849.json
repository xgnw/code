[
  {
    "volume": 849,
    "sequence": 1,
    "title": "耕田鼓詩",
    "author": "可朋",
    "content": [
      "農舍田頭鼓，王孫筵上鼓。擊鼓兮皆為鼓，一何樂兮一何苦。上有烈日，下有焦土。願我天翁，降之以雨。令桑麻熟，倉箱富。不饑不寒，上下一般。"
    ]
  },
  {
    "volume": 849,
    "sequence": 2,
    "title": "賦洞庭",
    "author": "可朋",
    "content": [
      "周極八百里，凝眸望則勞。水涵天影闊，山拔地形高。",
      "賈客停非久，漁翁轉幾遭。颯然風起處，又是鼓波濤。"
    ]
  },
  {
    "volume": 849,
    "sequence": 3,
    "title": "贈方幹",
    "author": "可朋",
    "content": [
      "盛名傳出自皇州，一舉參差便縮頭。月裏豈無攀桂分，湖中剛愛釣魚休。童偷詩槁呈鄰叟，客乞書題謁郡侯。",
      "獨泛短舟何限景，波濤西接洞庭秋。"
    ]
  },
  {
    "volume": 849,
    "sequence": 4,
    "title": "桐花鳥",
    "author": "可朋",
    "content": [
      "五色毛衣比鳳雛，深花叢裏只如無。",
      "美人買得偏憐惜，移向金釵重幾銖。"
    ]
  },
  {
    "volume": 849,
    "sequence": 5,
    "title": "句",
    "author": "可朋",
    "content": [
      "來多不似客，坐久卻垂簾。",
      "虹收千嶂雨，潮展半江天。",
      "詩因試客分題僻，棋為饒人下著低。",
      "傷心盡日有啼鳥，獨步殘春空落花。",
      "唯陪北楚三千客，多話東林十八賢。",
      "乍當暖景飛仍慢，欲就芳叢舞更高。"
    ]
  },
  {
    "volume": 849,
    "sequence": 6,
    "title": "宿鄭諫議山居",
    "author": "曇域",
    "content": [
      "堂開星斗邊，大諫采薇還。禽隱石中樹，月生池上山。",
      "涼風吹詠思，幽語隔禪關。莫擬歸城計，終妨此地閑。"
    ]
  },
  {
    "volume": 849,
    "sequence": 7,
    "title": "懷齊己",
    "author": "曇域",
    "content": [
      "鬢髯秋景兩蒼蒼，靜對茅齋一炷香。病後身心俱澹泊，老來朋友半凋傷。峨眉山色侵雲直，巫峽灘聲入夜長。",
      "猶喜深交有支遁，時時音信到松房。"
    ]
  },
  {
    "volume": 849,
    "sequence": 8,
    "title": "贈島雲禪師",
    "author": "曇域",
    "content": [
      "遠庵枯葉滿，群鹿亦相隨。頂骨生新發，庭松長舊枝。",
      "禪高太白月，行出祖師碑。亂後潛來此，南人總不知。"
    ]
  },
  {
    "volume": 849,
    "sequence": 9,
    "title": "垓下懷古",
    "author": "棲一",
    "content": [
      "緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。弓指陣前爭日月，血流垓下定龍蛇。",
      "拔山力盡烏江水，今古悠悠空浪花。"
    ]
  },
  {
    "volume": 849,
    "sequence": 10,
    "title": "武昌懷古",
    "author": "棲一",
    "content": [
      "戰國城池盡悄然，昔人遺跡遍山川。笙歌罷吹幾多日，台榭荒涼七百年。蟬響夕陽風滿樹，雁橫秋島雨漫天。",
      "堪嗟世事如流水，空見蘆花一釣船。"
    ]
  },
  {
    "volume": 849,
    "sequence": 11,
    "title": "聖果寺",
    "author": "處默",
    "content": [
      "路自中峰上，盤回出薜蘿。到江吳地盡，隔岸越山多。",
      "古木叢青靄，遙天浸白波。下方城郭近，鐘磬雜笙歌。"
    ]
  },
  {
    "volume": 849,
    "sequence": 12,
    "title": "送僧遊西域",
    "author": "處默",
    "content": [
      "一盂兼一錫，只此度流沙。野性雖為客，禪心即是家。",
      "寺披雲嶠雪，路入曉天霞。自說游諸國，回應歲月賒。"
    ]
  },
  {
    "volume": 849,
    "sequence": 13,
    "title": "遠煙",
    "author": "處默",
    "content": [
      "靄靄前山上，凝光滿薜蘿。高風吹不盡，遠樹得偏多。",
      "翠與晴雲合，輕將淑氣和。正堪流野目，朱閣意如何。"
    ]
  },
  {
    "volume": 849,
    "sequence": 14,
    "title": "螢",
    "author": "處默",
    "content": [
      "熠熠與娟娟，池塘竹樹邊。亂飛如拽火，成聚卻無煙。",
      "微雨灑不滅，輕風吹欲燃。昔時書案上，頻把作囊懸。"
    ]
  },
  {
    "volume": 849,
    "sequence": 15,
    "title": "憶廬山舊居",
    "author": "處默",
    "content": [
      "粗衣糲食老煙霞，勉把衰顏惜歲華。獨鶴只為山客伴，閑雲常在野僧家。叢生嫩蕨粘松粉，自落乾薪帶蘚花。",
      "明月清風舊相得，十年歸恨可能賒。"
    ]
  },
  {
    "volume": 849,
    "sequence": 16,
    "title": "題棲霞寺僧房",
    "author": "處默",
    "content": [
      "名山不取買山錢，任構花宮近碧巔。松檜老依雲裏寺，樓臺深鎖洞中天。風經絕嶂回疏雨，石倚危屏掛落泉。",
      "欲結茅庵共師住，肯饒多少薜蘿煙。"
    ]
  },
  {
    "volume": 849,
    "sequence": 17,
    "title": "山中作",
    "author": "處默",
    "content": [
      "席簾高卷枕高欹，門掩垂蘿蘸碧溪。",
      "閑把史書眠一覺，起來山日過松西。"
    ]
  },
  {
    "volume": 849,
    "sequence": 18,
    "title": "織婦",
    "author": "處默",
    "content": [
      "蓬鬢蓬門積恨多，夜闌燈下不停梭。",
      "成縑猶自陪錢納，未直青樓一曲歌。"
    ]
  },
  {
    "volume": 849,
    "sequence": 19,
    "title": "句",
    "author": "處默",
    "content": [
      "太平時節無人看，雪刃閑封滿匣塵。（《劍》，見王正字《詩格》）"
    ]
  },
  {
    "volume": 849,
    "sequence": 20,
    "title": "秋日閒居",
    "author": "修睦",
    "content": [
      "是事不相關，誰人似此閑。捲簾當白晝，移榻對青山。",
      "野鶴眠松上，秋苔長雨間。嶽僧頻有信，昨日得書還。"
    ]
  },
  {
    "volume": 849,
    "sequence": 21,
    "title": "宿岳陽開元寺",
    "author": "修睦",
    "content": [
      "竟夕憑虛檻，何當興歎頻。往來人自老，今古月常新。",
      "風逆沈魚唱，松疏露鶴身。無眠鐘又動，幾客在迷津。"
    ]
  },
  {
    "volume": 849,
    "sequence": 22,
    "title": "送邊將",
    "author": "修睦",
    "content": [
      "人盡有離別，而君獨可嗟。言將身報國，敢望祿榮家。",
      "戰思風吹野，鄉心月照沙。歸期定何日，塞北樹無花。"
    ]
  },
  {
    "volume": 849,
    "sequence": 23,
    "title": "雪中送人北游",
    "author": "修睦",
    "content": [
      "然知心去速，其奈雪飛頻。莫喜無危道，雖平更陷人。",
      "遠郊光接漢，曠野色通秦。此去迢遙極，卻回應過春。"
    ]
  },
  {
    "volume": 849,
    "sequence": 24,
    "title": "落葉",
    "author": "修睦",
    "content": [
      "雨過閒田地，重重落葉紅。翻思向春日，肯信有秋風。",
      "幾處隨流水，河邊亂暮空。只應松自立，而不與君同。"
    ]
  },
  {
    "volume": 849,
    "sequence": 25,
    "title": "落花",
    "author": "修睦",
    "content": [
      "一片又一片，等閒苔面紅。不能延數日，開亦是春風。",
      "公子歌聲歇，詩人眼界空。遙思故山下，經雨兩三叢。"
    ]
  },
  {
    "volume": 849,
    "sequence": 26,
    "title": "題田道者院",
    "author": "修睦",
    "content": [
      "入門空寂寂，真個出家兒。有行鬼不見，無心人謂癡。",
      "古岩寒柏對，流水落花隨。欲別一何懶，相從所恨遲。"
    ]
  },
  {
    "volume": 849,
    "sequence": 27,
    "title": "東林寺",
    "author": "修睦",
    "content": [
      "欲去不忍去，徘徊吟繞廊。水光秋澹蕩，僧好語尋常。",
      "碑古苔文疊，山晴鐘韻長。翻思南嶽上，欠此白蓮香。"
    ]
  },
  {
    "volume": 849,
    "sequence": 28,
    "title": "寄貫休上人",
    "author": "修睦",
    "content": [
      "常語亦關詩，常流安得知。楚郊來未久，吳地住多時。",
      "立月無人近，歸林有鶴隨。所居渾不遠，相識偶然遲。"
    ]
  },
  {
    "volume": 849,
    "sequence": 29,
    "title": "喜僧友到",
    "author": "修睦",
    "content": [
      "十年消息斷，空使夢煙蘿。嵩嶽幾時下，洞庭何日過。",
      "瓶幹離澗久，衲壞臥雲多。意欲相留住，游方肯舍麼。"
    ]
  },
  {
    "volume": 849,
    "sequence": 30,
    "title": "懷虛中上人",
    "author": "修睦",
    "content": [
      "簷雨滴更殘，思君安未安。湘川聞不遠，道路去尋難。",
      "吟鬢霜應蝕，禪衣雪漸寒。倚松因獨立，一鳥下江幹。"
    ]
  },
  {
    "volume": 849,
    "sequence": 31,
    "title": "簡寂觀",
    "author": "修睦",
    "content": [
      "正同高士坐煙霞，思著閑忙又是嗟。碧岫觀中人似鶴，紅塵路上事如麻。石肥滯雨添蒼蘚，松老涵風落翠花。",
      "莫道此間無我分，遺民長在惠持家。"
    ]
  },
  {
    "volume": 849,
    "sequence": 32,
    "title": "睡起作",
    "author": "修睦",
    "content": [
      "長空秋雨歇，睡起覺精神。看水看山坐，無名無利身。",
      "偈吟諸祖意，茶碾去年春。此外誰相識，孤雲到砌頻。"
    ]
  },
  {
    "volume": 849,
    "sequence": 33,
    "title": "賣松者",
    "author": "修睦",
    "content": [
      "求利有何限，將松入市來。直饒人買去，也向柳邊栽。",
      "細葉猶粘雪，孤根尚惹苔。知君用心錯，舉世重花開。"
    ]
  },
  {
    "volume": 849,
    "sequence": 34,
    "title": "思齊己上人",
    "author": "修睦",
    "content": [
      "同人與流俗，相謂好襟靈。有口不他說，長年自誦經。",
      "水聲秋後石，山色晚來庭。客問修何法，指松千歲青。"
    ]
  },
  {
    "volume": 849,
    "sequence": 35,
    "title": "送玄泰禪師",
    "author": "修睦",
    "content": [
      "去去去何住，一盂兼一瓶。水邊寒草白，島外晚峰青。",
      "宿處林聞虎，行時天有星。回期誰可定，浮世重看經。"
    ]
  },
  {
    "volume": 849,
    "sequence": 36,
    "title": "三生石",
    "author": "修睦",
    "content": [
      "聖跡誰會得，每到亦徘徊。一尚不可得，三從何處來。",
      "清宵寒露滴，白晝野雲隈。應是表靈異，凡情安可猜。"
    ]
  },
  {
    "volume": 849,
    "sequence": 37,
    "title": "題僧夢微房",
    "author": "修睦",
    "content": [
      "東海日未出，九衢人已行。吾師無事坐，苔蘚入門生。",
      "雨過閑花落，風來古木聲。天臺頻說法，石壁欠題名。"
    ]
  },
  {
    "volume": 849,
    "sequence": 38,
    "title": "秋台作",
    "author": "修睦",
    "content": [
      "獨上高樓上，客情何物同。孤雲無定處，長日信秋風。",
      "兄弟多年別，關河此夕中。到頭歸去是，免使歎洪蒙。"
    ]
  },
  {
    "volume": 849,
    "sequence": 39,
    "title": "懷故園",
    "author": "修睦",
    "content": [
      "故園歸未得，此日意何傷。獨坐水邊草，水流春日長。"
    ]
  },
  {
    "volume": 849,
    "sequence": 40,
    "title": "謝武肅王",
    "author": "無作",
    "content": [
      "雲鶴性孤單，爭堪名利關。銜恩雖入國，辭命卻歸山。"
    ]
  },
  {
    "volume": 849,
    "sequence": 41,
    "title": "哭僧",
    "author": "清尚",
    "content": [
      "道力自超然，身亡同坐禪。水流元在海，月落不離天。",
      "溪白葬時雪，風香焚處煙。世人頻下淚，不見我師玄。"
    ]
  },
  {
    "volume": 849,
    "sequence": 42,
    "title": "投謁齊己",
    "author": "幹康",
    "content": [
      "隔岸紅塵忙似火，當軒青嶂冷如冰。",
      "烹茶童子休相問，報導門前是衲僧。"
    ]
  },
  {
    "volume": 849,
    "sequence": 43,
    "title": "賦殘雪",
    "author": "幹康",
    "content": [
      "六出奇花已住開，郡城相次見樓臺。",
      "時人莫把和泥看，一片飛從天上來。"
    ]
  },
  {
    "volume": 849,
    "sequence": 44,
    "title": "句",
    "author": "幹康",
    "content": [
      "鏡湖中有月，處士後無人。荻筍抽高節，鱸魚躍老鱗。"
    ]
  }
]