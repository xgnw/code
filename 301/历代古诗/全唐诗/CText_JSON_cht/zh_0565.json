[
  {
    "volume": 565,
    "sequence": 1,
    "title": "春愁",
    "author": "韓琮",
    "content": [
      "金烏長飛玉兔走，青鬢長青古無有。秦娥十六語如弦，未解貪花惜楊柳。吳魚嶺雁無消息，水誓蘭情別來久。",
      "勸君年少莫遊春，暖風遲日濃於酒。"
    ]
  },
  {
    "volume": 565,
    "sequence": 2,
    "title": "牡丹",
    "author": "韓琮",
    "content": [
      "殘花何處藏，盡在牡丹房。嫩蕊包金粉，重葩結繡囊。",
      "雲凝巫峽夢，簾閉景陽妝。應恨年華促，遲遲待日長。"
    ]
  },
  {
    "volume": 565,
    "sequence": 3,
    "title": "興平縣野中得落星石移置縣齋",
    "author": "韓琮",
    "content": [
      "的的墮芊蒼，茫茫不記年。幾逢疑虎將，應逐犯牛仙。",
      "擇地依蘭畹，題詩間錦錢。何時成五色，卻上女媧天。"
    ]
  },
  {
    "volume": 565,
    "sequence": 4,
    "title": "題商山店",
    "author": "韓琮",
    "content": [
      "商山驛路幾經過，未到仙娥見謝娥。紅錦機頭拋皓腕，綠雲鬟下送橫波。佯嗔阿母留賓客，暗為王孫換綺羅。",
      "碧澗門前一條水，豈知平地有天河。"
    ]
  },
  {
    "volume": 565,
    "sequence": 5,
    "title": "風",
    "author": "韓琮",
    "content": [
      "競持飄忽意何窮，為盛為衰半不同。偃草喜逢新雨後，鳴條愁聽曉霜中。涼飛玉管來秦甸，暗嫋花枝入楚宮。",
      "莫見東風便無定，滿帆還有濟川功。"
    ]
  },
  {
    "volume": 565,
    "sequence": 6,
    "title": "雲",
    "author": "韓琮",
    "content": [
      "深惹離情靄落暉，如車如蓋早依依。山頭觸石應常在，天際從龍自不歸。莫向隙窗籠夜月，好來仙洞濕行衣。",
      "春風淡蕩無心後，見說襄王夢亦稀。"
    ]
  },
  {
    "volume": 565,
    "sequence": 7,
    "title": "露",
    "author": "韓琮",
    "content": [
      "長隨聖澤墮堯天，濯遍幽蘭葉葉鮮。才喜輕塵銷陌上，已愁新月到階前。文騰要地成非久，珠綴秋荷偶得圓。",
      "幾處花枝抱離恨，曉風殘月正潸然。"
    ]
  },
  {
    "volume": 565,
    "sequence": 8,
    "title": "霞",
    "author": "韓琮",
    "content": [
      "應是行雲未擬歸，變成春態媚晴暉。深如綺色斜分閣，碎似花光散滿衣。天際欲銷重慘澹，鏡中閑照正依稀。",
      "曉來何處低臨水，無限鴛鴦妒不飛。"
    ]
  },
  {
    "volume": 565,
    "sequence": 9,
    "title": "潁亭",
    "author": "韓琮",
    "content": [
      "潁上新亭瞰一川，幾重舊址敞幽關。寒聲北下當軒水，翠影西來撲檻山。遠目靜隨孤鶴去，高情常共白雲閑。",
      "知君久負巢由志，早晚相忘寂寞間。"
    ]
  },
  {
    "volume": 565,
    "sequence": 10,
    "title": "詠馬",
    "author": "韓琮",
    "content": [
      "曾經伯樂識長鳴，不似龍行不敢行。金埒未登嘶若是，鹽車猶駕瘦何驚。難逢王濟知音癖，欲就燕昭買駿名。",
      "早晚飛黃引同皂，碧雲天上作鸞鳴。"
    ]
  },
  {
    "volume": 565,
    "sequence": 11,
    "title": "題圭峰下長孫家林亭",
    "author": "韓琮",
    "content": [
      "趙國林亭二百年，綠苔如毯葛如煙。閑期竹色搖霜看，醉惜松聲枕月眠。出樹圭峰寒壓坐，入籬沙瀨碧流天。",
      "明知富貴非身物，莫為金章墮地仙。"
    ]
  },
  {
    "volume": 565,
    "sequence": 12,
    "title": "牡丹",
    "author": "韓琮",
    "content": [
      "桃時杏日不爭濃，葉帳陰成始放紅。曉豔遠分金掌露，暮香深惹玉堂風。名移蘭杜千年後，貴擅笙歌百醉中。",
      "如夢如仙忽零落，暮霞何處綠屏空。"
    ]
  },
  {
    "volume": 565,
    "sequence": 13,
    "title": "雨",
    "author": "韓琮",
    "content": [
      "陰雲拂地散絲輕，長得為霖濟物名。夜浦漲歸天塹闊，春風灑入禦溝平。軒車幾處歸頻濕，羅綺何人去欲生。",
      "不及流他荷葉上，似珠無數轉分明。"
    ]
  },
  {
    "volume": 565,
    "sequence": 14,
    "title": "京西即事",
    "author": "韓琮",
    "content": [
      "秋草河蘭起陣雲，涼州唯向管弦聞。豺狼毳幕三千帳，貔虎金戈十萬軍。候騎北來驚有說，戍樓西望悔為文。",
      "昭陽亦待平安火，誰握旌旗不見勳。"
    ]
  },
  {
    "volume": 565,
    "sequence": 15,
    "title": "公子行",
    "author": "韓琮",
    "content": [
      "紫袖長衫色，銀蟬半臂花。帶裝盤水玉，鞍繡坐雲霞。",
      "別殿承恩澤，飛龍賜渥窪。控羅青褭轡，鏤象碧熏葩。",
      "意氣傾歌舞，闌珊走鈿車。袖障雲縹緲，釵轉鳳欹斜。",
      "珠卷迎歸箔，雕籠晃醉紗。唯無難夜日，不得似仙家。"
    ]
  },
  {
    "volume": 565,
    "sequence": 16,
    "title": "秋晚信州推院親友或責無書，即事寄答",
    "author": "韓琮",
    "content": [
      "官信安仁拙，書非叔夜慵。謬馳驄馬傳，難附鯉魚封。",
      "萬里勞何補，千年運忝逢。不量橫草力，虛慕入雲蹤。",
      "潔水空澄鑒，持鉛亦礪鋒。月寒深夜桂，霜凜近秋松。",
      "憲摘無逃魏，冤申得夢馮。問狸將挾虎，殲蠆敢虞蜂。",
      "商吹移砧調，春華改鏡容。歸期方畹積，愁思暮山重。",
      "仙鼠猶驚燕，莎雞欲變蛩。唯應碧湘浦，雲落及芙蓉。"
    ]
  },
  {
    "volume": 565,
    "sequence": 17,
    "title": "晚春江晴寄友人",
    "author": "韓琮",
    "content": [
      "晚日低霞綺，晴山遠畫眉。春青河畔草，不是望鄉時。"
    ]
  },
  {
    "volume": 565,
    "sequence": 18,
    "title": "涼州詞",
    "author": "韓琮",
    "content": [
      "樹發花如錦，鶯啼柳若絲。更遊歡宴地，悲見別離時。"
    ]
  },
  {
    "volume": 565,
    "sequence": 19,
    "title": "暮春滻水送別",
    "author": "韓琮",
    "content": [
      "綠暗紅稀出鳳城，暮雲樓閣古今情。",
      "行人莫聽宮前水，流盡年光是此聲。"
    ]
  },
  {
    "volume": 565,
    "sequence": 20,
    "title": "駱穀晚望",
    "author": "韓琮",
    "content": [
      "秦川如畫渭如絲，去國還家一望時。",
      "公子王孫莫來好，嶺花多是斷腸枝。"
    ]
  },
  {
    "volume": 565,
    "sequence": 21,
    "title": "二月二日遊洛源",
    "author": "韓琮",
    "content": [
      "舊苑新晴草似苔，人還香在踏青回。",
      "今朝此地成惆悵，已後逢春更莫來。"
    ]
  },
  {
    "volume": 565,
    "sequence": 22,
    "title": "柳",
    "author": "韓琮",
    "content": [
      "折柳歌中得翠條，遠移金殿種青霄。",
      "上陽宮女含聲送，不忿先歸舞細腰。"
    ]
  },
  {
    "volume": 565,
    "sequence": 23,
    "title": "楊柳枝",
    "author": "韓琮",
    "content": [
      "梁苑隋堤事已空，萬條猶舞舊春風。",
      "那堪更想千年後，誰見楊花入漢宮。"
    ]
  },
  {
    "volume": 565,
    "sequence": 24,
    "title": "楊柳枝詞",
    "author": "韓琮",
    "content": [
      "枝鬥纖腰葉鬥眉，春來無處不如絲。",
      "霸陵原上多離別，少有長條拂地垂。"
    ]
  }
]