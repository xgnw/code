[
  {
    "volume": 579,
    "sequence": 1,
    "title": "車駕西遊因而有作",
    "author": "溫庭筠",
    "content": [
      "宣曲長楊瑞氣凝，上林狐兔待秋鷹。",
      "誰將詞賦陪雕輦，寂寞相如臥茂林。"
    ]
  },
  {
    "volume": 579,
    "sequence": 2,
    "title": "傷溫德彝",
    "author": "溫庭筠",
    "content": [
      "昔年戎虜犯榆關，一敗龍城匹馬還。",
      "侯印不聞封李廣，他人丘壟似天山。"
    ]
  },
  {
    "volume": 579,
    "sequence": 3,
    "title": "贈少年",
    "author": "溫庭筠",
    "content": [
      "江海相逢客恨多，秋風葉下洞庭波。",
      "酒酣夜別淮陰市，月照高樓一曲歌。"
    ]
  },
  {
    "volume": 579,
    "sequence": 4,
    "title": "贈鄭征君家匡山首春與丞相贊皇公游止",
    "author": "溫庭筠",
    "content": [
      "一拋蘭棹逐燕鴻，曾向江湖識謝公。",
      "每到朱門還悵望，故山多在畫屏中。"
    ]
  },
  {
    "volume": 579,
    "sequence": 5,
    "title": "夏中病痁作",
    "author": "溫庭筠",
    "content": [
      "山鬼揚威正氣愁，便辭珍簟襲狐裘。",
      "西窗一夕悲人事，團扇無情不待秋。"
    ]
  },
  {
    "volume": 579,
    "sequence": 6,
    "title": "題友人居",
    "author": "溫庭筠",
    "content": [
      "盡日松堂看畫圖，綺疏岑寂似清都。",
      "若教煙水無鷗鳥，張翰何由到五湖。"
    ]
  },
  {
    "volume": 579,
    "sequence": 7,
    "title": "題李相公敕賜錦屏風",
    "author": "溫庭筠",
    "content": [
      "豐沛曾為社稷臣，賜書名畫墨猶新。",
      "幾人同保山河誓，猶自棲棲九陌塵。"
    ]
  },
  {
    "volume": 579,
    "sequence": 8,
    "title": "蔡中郎墳",
    "author": "溫庭筠",
    "content": [
      "古墳零落野花春，聞說中郎有後身。",
      "今日愛才非昔日，莫拋心力作詞人。"
    ]
  },
  {
    "volume": 579,
    "sequence": 9,
    "title": "元處士池上",
    "author": "溫庭筠",
    "content": [
      "蓼穗菱叢思蟪蛄，水螢江鳥滿煙蒲。",
      "愁紅一片風前落，池上秋波似五湖。"
    ]
  },
  {
    "volume": 579,
    "sequence": 10,
    "title": "華陰韋氏林亭",
    "author": "溫庭筠",
    "content": [
      "自有林亭不得閒，陌塵宮樹是非間。",
      "終南長在茅簷外，別向人間看華山。"
    ]
  },
  {
    "volume": 579,
    "sequence": 11,
    "title": "寄裴生乞釣鉤",
    "author": "溫庭筠",
    "content": [
      "一隨菱棹謁王侯，深愧移文負釣舟。",
      "今日太湖風色好，卻將詩句乞魚鉤。"
    ]
  },
  {
    "volume": 579,
    "sequence": 12,
    "title": "長安春晚二首",
    "author": "溫庭筠",
    "content": [
      "曲江春半日遲遲，正是王孫悵望時。",
      "杏花落盡不歸去，江上東風吹柳絲。",
      "四方無事太平年，萬象鮮明禁火前。",
      "九重細雨惹春色，輕染龍池楊柳煙。"
    ]
  },
  {
    "volume": 579,
    "sequence": 13,
    "title": "三月十八日雪中作",
    "author": "溫庭筠",
    "content": [
      "芍藥薔薇語早梅，不知誰是豔陽才。",
      "今朝領得春風意，不復饒君雪裏開。"
    ]
  },
  {
    "volume": 579,
    "sequence": 14,
    "title": "咸陽值雨",
    "author": "溫庭筠",
    "content": [
      "咸陽橋上雨如懸，萬點空蒙隔釣船。",
      "還似洞庭春水色，曉雲將入岳陽天。"
    ]
  },
  {
    "volume": 579,
    "sequence": 15,
    "title": "彈箏人",
    "author": "溫庭筠",
    "content": [
      "天寶年中事玉皇，曾將新曲教甯王。",
      "鈿蟬金雁今零落，一曲伊州淚萬行。"
    ]
  },
  {
    "volume": 579,
    "sequence": 16,
    "title": "瑤瑟怨",
    "author": "溫庭筠",
    "content": [
      "冰簟銀床夢不成，碧天如水夜雲輕。",
      "雁聲遠過瀟湘去，十二樓中月自明。"
    ]
  },
  {
    "volume": 579,
    "sequence": 17,
    "title": "題端正樹",
    "author": "溫庭筠",
    "content": [
      "路傍佳樹碧雲愁，曾侍金輿幸驛樓。",
      "草木榮枯似人事，綠陰寂寞漢陵秋。"
    ]
  },
  {
    "volume": 579,
    "sequence": 18,
    "title": "渭上題三首",
    "author": "溫庭筠",
    "content": [
      "呂公榮達子陵歸，萬古煙波繞釣磯。",
      "橋上一通名利跡，至今江鳥背人飛。",
      "目極雲霄思浩然，風帆一片水連天。",
      "輕橈便是東歸路，不肯忘機作釣船。",
      "煙水何曾息世機，暫時相向亦依依。",
      "所嗟白首磻溪叟，一下漁舟更不歸。"
    ]
  },
  {
    "volume": 579,
    "sequence": 19,
    "title": "經故翰林袁學士居",
    "author": "溫庭筠",
    "content": [
      "劍逐驚波玉委塵，謝安門下更何人。",
      "西州城外花千樹，儘是羊曇醉後春。"
    ]
  },
  {
    "volume": 579,
    "sequence": 20,
    "title": "題城南杜邠公林亭",
    "author": "溫庭筠",
    "content": [
      "卓氏壚前金線柳，隋家堤畔錦帆風。",
      "貪為兩地分霖雨，不見池蓮照水紅。"
    ]
  },
  {
    "volume": 579,
    "sequence": 21,
    "title": "夜看牡丹",
    "author": "溫庭筠",
    "content": [
      "高低深淺一闌紅，把火殷勤繞露叢。",
      "希逸近來成懶病，不能容易向春風。"
    ]
  },
  {
    "volume": 579,
    "sequence": 22,
    "title": "宿城南亡友別墅",
    "author": "溫庭筠",
    "content": [
      "水流花落歎浮生，又伴遊人宿杜城。",
      "還似昔年殘夢裏，透簾斜月獨聞鶯。"
    ]
  },
  {
    "volume": 579,
    "sequence": 23,
    "title": "過分水嶺",
    "author": "溫庭筠",
    "content": [
      "溪水無情似有情，入山三日得同行。",
      "嶺頭便是分頭處，惜別潺湲一夜聲。"
    ]
  },
  {
    "volume": 579,
    "sequence": 24,
    "title": "鄠杜郊居",
    "author": "溫庭筠",
    "content": [
      "槿籬芳援近樵家，壟麥青青一徑斜。",
      "寂寞遊人寒食後，夜來風雨送梨花。"
    ]
  },
  {
    "volume": 579,
    "sequence": 25,
    "title": "題河中紫極宮",
    "author": "溫庭筠",
    "content": [
      "昔年曾伴玉真遊，每到仙宮即是秋。",
      "曼倩不歸花落盡，滿叢煙露月當樓。"
    ]
  },
  {
    "volume": 579,
    "sequence": 26,
    "title": "四皓",
    "author": "溫庭筠",
    "content": [
      "商於甪裏便成功，一寸沉機萬古同。",
      "但得戚姬甘定分，不應真有紫芝翁。"
    ]
  },
  {
    "volume": 579,
    "sequence": 27,
    "title": "贈張煉師",
    "author": "溫庭筠",
    "content": [
      "丹溪藥盡變金骨，清洛月寒吹玉笙。",
      "他日隱居無訪處，碧桃花發水縱橫。"
    ]
  }
]