[
  {
    "volume": 683,
    "sequence": 1,
    "title": "幽窗",
    "author": "韓偓",
    "content": [
      "刺繡非無暇，幽窗自鮮歡。手香江橘嫩，齒軟越梅酸。",
      "密約臨行怯，私書欲報難。無憑諳鵲語，猶得暫心寬。"
    ]
  },
  {
    "volume": 683,
    "sequence": 2,
    "title": "江樓二首",
    "author": "韓偓",
    "content": [
      "夢啼嗚咽覺無語，杳杳微微望煙浦。",
      "樓空客散燕交飛，江靜帆飛日亭午。",
      "ok魚苦筍香味新，楊柳酒旗三月春。",
      "風光百計牽人老，爭奈多情是病身。"
    ]
  },
  {
    "volume": 683,
    "sequence": 3,
    "title": "春盡日",
    "author": "韓偓",
    "content": [
      "樹頭初日照西簷，樹底蔫花夜雨沾。外院池亭聞動鎖，後堂闌檻見垂簾。柳腰入戶風斜倚，榆莢堆牆水半淹。",
      "把酒送春惆悵在，年年三月病厭厭。"
    ]
  },
  {
    "volume": 683,
    "sequence": 4,
    "title": "詠燈",
    "author": "韓偓",
    "content": [
      "高在酒樓明錦幕，遠隨漁艇泊煙江。",
      "古來幽怨皆銷骨，休向長門背雨窗。"
    ]
  },
  {
    "volume": 683,
    "sequence": 5,
    "title": "別緒",
    "author": "韓偓",
    "content": [
      "別緒靜愔愔，牽愁暗入心。已回花渚棹，悔聽酒壚琴。",
      "菊露淒羅幕，梨霜惻錦衾。此生終獨宿，到死誓相尋。",
      "月好知何計，歌闌歎不禁。山巔更高處，憶上上頭吟。"
    ]
  },
  {
    "volume": 683,
    "sequence": 6,
    "title": "見花",
    "author": "韓偓",
    "content": [
      "褰裳擁鼻正吟詩，日午牆頭獨見時。血染蜀羅山躑躅，肉紅宮錦海棠梨。因狂得病真閒事，欲詠無才是所悲。",
      "看卻東風歸去也，爭教判得最繁枝。"
    ]
  },
  {
    "volume": 683,
    "sequence": 7,
    "title": "馬上見",
    "author": "韓偓",
    "content": [
      "驕馬錦連錢，乘騎是謫仙。和裙穿玉鐙，隔袖把金鞭。",
      "去帶懵騰醉，歸成困頓眠。自憐輸廄吏，餘暖在香韉。"
    ]
  },
  {
    "volume": 683,
    "sequence": 8,
    "title": "繞廊",
    "author": "韓偓",
    "content": [
      "濃煙隔簾香漏泄，斜燈映竹光參差。",
      "繞廊倚柱堪惆悵，細雨輕寒花落時。"
    ]
  },
  {
    "volume": 683,
    "sequence": 9,
    "title": "屐子",
    "author": "韓偓",
    "content": [
      "方寸膚圓光致致，白羅繡屟紅托裏。",
      "南朝天子欠風流，卻重金蓮輕綠齒。"
    ]
  },
  {
    "volume": 683,
    "sequence": 10,
    "title": "青春",
    "author": "韓偓",
    "content": [
      "眼意心期卒未休，暗中終擬約秦樓。光陰負我難相遇，情緒牽人不自由。遙夜定嫌香蔽膝，悶時應弄玉搔頭。",
      "櫻桃花謝梨花發，腸斷青春兩處愁。"
    ]
  },
  {
    "volume": 683,
    "sequence": 11,
    "title": "聞雨",
    "author": "韓偓",
    "content": [
      "香侵蔽膝夜寒輕，聞雨傷春夢不成。",
      "羅帳四垂紅燭背，玉釵敲著枕函聲。"
    ]
  },
  {
    "volume": 683,
    "sequence": 12,
    "title": "懶起",
    "author": "韓偓",
    "content": [
      "百舌喚朝眠，春心動幾般。枕痕霞黯澹，淚粉玉闌珊。",
      "籠繡香煙歇，屏山燭焰殘。暖嫌羅襪窄，瘦覺錦衣寬。",
      "昨夜三更雨，今朝一陣寒。海棠花在否，側臥捲簾看。"
    ]
  },
  {
    "volume": 683,
    "sequence": 13,
    "title": "已涼",
    "author": "韓偓",
    "content": [
      "碧闌幹外繡簾垂，猩血屏風畫折枝。",
      "八尺龍須方錦褥，已涼天氣未寒時。"
    ]
  },
  {
    "volume": 683,
    "sequence": 14,
    "title": "欲去",
    "author": "韓偓",
    "content": [
      "粉紜隔窗語，重約蹋青期。總得相逢處，無非欲去時。",
      "恨深書不盡，寵極意多疑。惆悵桃源路，惟教夢寐知。"
    ]
  },
  {
    "volume": 683,
    "sequence": 15,
    "title": "橫塘",
    "author": "韓偓",
    "content": [
      "秋寒灑背入簾霜，鳳脛燈清照洞房。蜀紙麝煤沾筆興，越甌犀液發茶香。風飄亂點更籌轉，拍送繁弦曲破長。",
      "散客出門斜月在，兩眉愁思問橫塘。"
    ]
  },
  {
    "volume": 683,
    "sequence": 16,
    "title": "五更",
    "author": "韓偓",
    "content": [
      "往年曾約郁金床，半夜潛身入洞房。懷裏不知金鈿落，暗中唯覺繡鞋香。此時欲別魂俱斷，自後相逢眼更狂。",
      "光景旋消惆悵在，一生贏得是淒涼。"
    ]
  },
  {
    "volume": 683,
    "sequence": 17,
    "title": "聯綴體",
    "author": "韓偓",
    "content": [
      "院宇秋明日日長，社前一雁到遼陽。",
      "隴頭針線年年事，不喜寒砧搗斷腸。"
    ]
  },
  {
    "volume": 683,
    "sequence": 18,
    "title": "半睡",
    "author": "韓偓",
    "content": [
      "抬鏡仍嫌重，更衣又怕寒。宵分未歸帳，半睡待郎看。"
    ]
  },
  {
    "volume": 683,
    "sequence": 19,
    "title": "寒食夜",
    "author": "韓偓",
    "content": [
      "清江碧草兩悠悠，各自風流一種愁。",
      "正是落花寒食夜，夜深無伴倚南樓。"
    ]
  },
  {
    "volume": 683,
    "sequence": 20,
    "title": "哭花",
    "author": "韓偓",
    "content": [
      "曾愁香結破顏遲，今見妖紅委地時。",
      "若是有情爭不哭，夜來風雨葬西施。"
    ]
  },
  {
    "volume": 683,
    "sequence": 21,
    "title": "重游曲江",
    "author": "韓偓",
    "content": [
      "鞭梢亂拂暗傷情，蹤跡難尋露草青。",
      "猶是玉輪曾輾處，一泓秋水漲浮萍。"
    ]
  },
  {
    "volume": 683,
    "sequence": 22,
    "title": "遙見",
    "author": "韓偓",
    "content": [
      "悲歌淚濕澹胭脂，閑立風吹金縷衣。",
      "白玉堂東遙見後，令人鬥薄畫楊妃。"
    ]
  },
  {
    "volume": 683,
    "sequence": 23,
    "title": "新秋",
    "author": "韓偓",
    "content": [
      "一夜清風動扇愁，背時容色入新秋。",
      "桃花臉裏汪汪淚，忍到更深枕上流。"
    ]
  },
  {
    "volume": 683,
    "sequence": 24,
    "title": "宮詞",
    "author": "韓偓",
    "content": [
      "繡裙斜立正銷魂，侍女移燈掩殿門。",
      "燕子不來花著雨，春風應自怨黃昏。"
    ]
  },
  {
    "volume": 683,
    "sequence": 25,
    "title": "蹋青",
    "author": "韓偓",
    "content": [
      "蹋青會散欲歸時，金車久立頻催上。",
      "收裙整髻故遲遲，兩點深心各惆悵。"
    ]
  },
  {
    "volume": 683,
    "sequence": 26,
    "title": "夜深",
    "author": "韓偓",
    "content": [
      "惻惻輕寒翦翦風，小梅飄雪杏花紅。",
      "夜深斜搭秋千索，樓閣朦朧煙雨中。"
    ]
  },
  {
    "volume": 683,
    "sequence": 27,
    "title": "夏日",
    "author": "韓偓",
    "content": [
      "庭樹新陰葉未成，玉階人靜一蟬聲。",
      "相風不動烏龍睡，時有嬌鶯自喚名。"
    ]
  },
  {
    "volume": 683,
    "sequence": 28,
    "title": "新上頭",
    "author": "韓偓",
    "content": [
      "學梳松鬢試新裙，消息佳期在此春。",
      "為要好多心轉惑，遍將宜稱問傍人。"
    ]
  },
  {
    "volume": 683,
    "sequence": 29,
    "title": "中庭",
    "author": "韓偓",
    "content": [
      "夜短睡遲慵早起，日高方始出紗窗。",
      "中庭自摘青梅子，先向釵頭戴一雙。"
    ]
  },
  {
    "volume": 683,
    "sequence": 30,
    "title": "詠浴",
    "author": "韓偓",
    "content": [
      "再整魚犀攏翠簪，解衣先覺冷森森。教移蘭燭頻羞影，自試香湯更怕深。初似洗花難抑按，終憂沃雪不勝任。",
      "豈知侍女簾帷外，剩取君王幾餅金。"
    ]
  },
  {
    "volume": 683,
    "sequence": 31,
    "title": "席上有贈",
    "author": "韓偓",
    "content": [
      "矜嚴標格絕嫌猜，嗔怒雖逢笑靨開。小雁斜侵眉柳去，媚霞橫接眼波來。鬢垂香頸雲遮藕，粉著蘭胸雪壓梅。",
      "莫道風流無宋玉，好將心力事妝台。"
    ]
  },
  {
    "volume": 683,
    "sequence": 32,
    "title": "早歸",
    "author": "韓偓",
    "content": [
      "去是黃昏後，歸當朧fC時。叉衣吟宿醉，風露動相思。"
    ]
  },
  {
    "volume": 683,
    "sequence": 33,
    "title": "玉合",
    "author": "韓偓",
    "content": [
      "羅囊繡兩鳳凰，玉合雕雙鸂鶒。中有蘭膏漬紅豆，每回拈著長相憶。長相憶，經幾春？人悵望，香氤氳。",
      "開緘不見新書跡，帶粉猶殘舊淚痕。"
    ]
  },
  {
    "volume": 683,
    "sequence": 34,
    "title": "金陵",
    "author": "韓偓",
    "content": [
      "風雨蕭蕭，石頭城下木蘭橈。煙月迢迢，金陵渡口去來潮。",
      "自古風流皆暗銷，才魂妖魂誰與招？彩箋麗句今已矣，羅襪金蓮何寂寥。"
    ]
  },
  {
    "volume": 683,
    "sequence": 35,
    "title": "懶卸頭",
    "author": "韓偓",
    "content": [
      "侍女動妝奩，故故驚人睡。那知本未眠，背面偷垂淚。",
      "懶卸鳳凰釵，羞入鴛鴦被。時複見殘燈，和煙墜金穗。"
    ]
  },
  {
    "volume": 683,
    "sequence": 36,
    "title": "倚醉",
    "author": "韓偓",
    "content": [
      "倚醉無端尋舊約，卻憐惆悵轉難勝。靜中樓閣深春雨。",
      "遠處簾櫳半夜燈。抱柱立時風細細，繞廊行處思騰騰。",
      "分明窗下聞裁翦，敲遍闌幹喚不應。"
    ]
  },
  {
    "volume": 683,
    "sequence": 37,
    "title": "詠手",
    "author": "韓偓",
    "content": [
      "腕白膚紅玉筍芽，調琴抽線露尖斜。背人細撚垂胭鬢。",
      "向鏡輕勻襯臉霞。悵望昔逢褰繡幔，依稀曾見托金車。",
      "後園笑向同行道，摘得蘼蕪又折花。"
    ]
  },
  {
    "volume": 683,
    "sequence": 38,
    "title": "荷花",
    "author": "韓偓",
    "content": [
      "紈扇相欹綠，香囊獨立紅。浸淫因重露，狂暴是秋風。",
      "逸調無人唱，秋塘每夜空。何繇見周昉，移入畫屏中。"
    ]
  },
  {
    "volume": 683,
    "sequence": 39,
    "title": "松髻",
    "author": "韓偓",
    "content": [
      "髻根松慢玉釵垂，指點花枝又過時。",
      "坐久暗生惆悵事，背人勻卻淚胭脂。"
    ]
  },
  {
    "volume": 683,
    "sequence": 40,
    "title": "寄遠",
    "author": "韓偓",
    "content": [
      "眉如半月雲如鬟，梧桐葉落敲井闌。孤燈亭亭公署寒，微霜淒淒客衣單。想美人兮雲一端，夢魂悠悠關山難。",
      "空房輾轉懷悲酸，銅壺漏盡聞金鸞。"
    ]
  },
  {
    "volume": 683,
    "sequence": 41,
    "title": "蹤跡",
    "author": "韓偓",
    "content": [
      "東烏西兔似車輪，劫火桑田不復論。",
      "唯有風光與蹤跡，思量長是暗銷魂。"
    ]
  },
  {
    "volume": 683,
    "sequence": 42,
    "title": "病憶",
    "author": "韓偓",
    "content": [
      "信知尤物必牽情，一顧難酬覺命輕。",
      "曾把禪機銷此病，破除才盡又重生。"
    ]
  },
  {
    "volume": 683,
    "sequence": 43,
    "title": "妒媒",
    "author": "韓偓",
    "content": [
      "洞房深閉不曾開，橫臥烏龍作妒媒。好鳥豈勞兼比翼，異華何必更重台。難留旋逐驚飆去，暫見如隨急電來。",
      "多為過防成後悔，偶因翻語得深猜。已嫌刻蠟春宵短，最恨鳴珂曉鼓催。應笑楚襄仙分薄，日中長是獨裴回。"
    ]
  },
  {
    "volume": 683,
    "sequence": 44,
    "title": "不見",
    "author": "韓偓",
    "content": [
      "動靜防閑又怕疑，佯佯脈脈是深機。",
      "此身願作君家燕，秋社歸時也不歸。"
    ]
  },
  {
    "volume": 683,
    "sequence": 45,
    "title": "晝寢",
    "author": "韓偓",
    "content": [
      "碧桐陰盡隔簾櫳，扇拂金鵝玉簟烘。撲粉更添香體滑，解衣唯見下裳紅。煩襟乍觸冰壺冷，倦枕徐欹寶髻松。",
      "何必苦勞魂與夢，王昌只在此牆東。"
    ]
  },
  {
    "volume": 683,
    "sequence": 46,
    "title": "意緒",
    "author": "韓偓",
    "content": [
      "絕代佳人何寂寞，梨花未發梅花落。東風吹雨入西園，銀線千條度虛閣。臉粉難勻蜀酒濃，口脂易印吳綾薄。",
      "嬌饒意態不勝羞，願倚郎肩永相著。"
    ]
  },
  {
    "volume": 683,
    "sequence": 47,
    "title": "惆悵",
    "author": "韓偓",
    "content": [
      "身情長在暗相隨，生魄隨君君豈知。被頭不暖空沾淚，釵股欲分猶半疑。朗月清風難愜意，詞人絕色多傷離。",
      "何如飲酒連千醉，席地幕天無所知。"
    ]
  },
  {
    "volume": 683,
    "sequence": 48,
    "title": "忍笑",
    "author": "韓偓",
    "content": [
      "宮樣衣裳淺畫眉，晚來梳洗更相宜。",
      "水精鸚鵡釵頭顫，舉袂佯羞忍笑時。"
    ]
  },
  {
    "volume": 683,
    "sequence": 49,
    "title": "詠柳",
    "author": "韓偓",
    "content": [
      "褭雨拖風不自持，全身無力向人垂。",
      "玉纖折得遙相贈，便似觀音手裏時。"
    ]
  },
  {
    "volume": 683,
    "sequence": 50,
    "title": "密意",
    "author": "韓偓",
    "content": [
      "呵花貼鬢黏寒發，凝酥光透猩猩血。",
      "經過洛水幾多人，唯有陳王見羅襪。"
    ]
  },
  {
    "volume": 683,
    "sequence": 51,
    "title": "偶見",
    "author": "韓偓",
    "content": [
      "秋千打困解羅裙，指點醍醐索一尊。",
      "見客入來和笑走，手搓梅子映中門。"
    ]
  },
  {
    "volume": 683,
    "sequence": 52,
    "title": "寒食夜有寄",
    "author": "韓偓",
    "content": [
      "風流大抵是倀倀，此際相思必斷腸。",
      "雲薄月昏寒食夜，隔簾微雨杏花香。"
    ]
  },
  {
    "volume": 683,
    "sequence": 53,
    "title": "效崔國輔體四首",
    "author": "韓偓",
    "content": [
      "澹月照中庭，海棠花自落。獨立俯閑階，風動秋千索。",
      "雨後碧苔院，霜來紅葉樓。閑階上斜日，鸚鵡伴人愁。",
      "酒力滋睡眸，鹵莽聞街鼓。欲明天更寒，東風打窗雨。",
      "羅幕生春寒，繡窗愁未眠。南湖一夜雨，應濕採蓮船。"
    ]
  },
  {
    "volume": 683,
    "sequence": 54,
    "title": "後魏時相州人作李波小妹歌疑其未備因補之",
    "author": "韓偓",
    "content": [
      "李波小妹字雍容，窄衣短袖蠻錦紅。未解有情夢梁殿，何曾自媚妒吳宮。難教牽引知酒味，因令悵望成春慵。",
      "海棠花下秋千畔，背人撩鬢道匆匆。"
    ]
  },
  {
    "volume": 683,
    "sequence": 55,
    "title": "春晝",
    "author": "韓偓",
    "content": [
      "春融豔豔，大醉陶陶。漏添遲日，箭減良宵。",
      "藤垂戟戶，柳拂河橋。簾幕燕子，池塘伯勞。",
      "膚清臂瘦，衫薄香銷。楚殿衣窄，南朝髻高。",
      "河陽縣遠，清波地遙。絲纏露泣，各自無憀。"
    ]
  },
  {
    "volume": 683,
    "sequence": 56,
    "title": "三憶",
    "author": "韓偓",
    "content": [
      "憶眠時，春夢困騰騰。輾轉不能起，玉釵垂枕棱。",
      "憶行時，背手挼金雀。斂笑慢回頭，步轉闌幹角。",
      "憶去時，向月遲遲行。強語戲同伴，圖郎聞笑聲。"
    ]
  },
  {
    "volume": 683,
    "sequence": 57,
    "title": "六言三首",
    "author": "韓偓",
    "content": [
      "春樓處子傾城，金陵狎客多情。朝雲暮雨會合，羅襪繡被逢迎。華山梧桐相覆，蠻江豆蔻連生。",
      "幽歡不盡告別，秋河悵望平明。",
      "一燈前雨落夜，三月盡草青時。半寒半暖正好，花開花謝相思。惆悵空教夢見，懊惱多成酒悲。",
      "紅袖不幹誰會，揉損聯娟澹眉。",
      "此間青草更遠，不唯空繞汀洲。那裏朝日才出，還應先照西樓。憶淚因成恨淚，夢游常續心遊。",
      "桃源洞口來否，絳節霓旌久留。"
    ]
  },
  {
    "volume": 683,
    "sequence": 58,
    "title": "寒食日重游李氏園亭有懷",
    "author": "韓偓",
    "content": [
      "往年同在鸞橋上，見倚朱闌詠柳綿。今日獨來香徑裏，更無人跡有苔錢。傷心闊別三千里，屈指思量四五年。",
      "料得他鄉遇佳節，亦應懷抱暗淒然。"
    ]
  },
  {
    "volume": 683,
    "sequence": 59,
    "title": "思錄舊詩於卷上，淒然有感，因成一章",
    "author": "韓偓",
    "content": [
      "緝綴小詩鈔卷裏，尋思閒事到心頭。",
      "自吟自泣無人會，腸斷蓬山第一流。"
    ]
  },
  {
    "volume": 683,
    "sequence": 60,
    "title": "春閨二首",
    "author": "韓偓",
    "content": [
      "願結交加夢，因傾瀲灩尊。醒來情緒惡，簾外正黃昏。",
      "氤氳帳裏香，薄薄睡時妝。長籲解羅帶，怯見上空床。"
    ]
  },
  {
    "volume": 683,
    "sequence": 61,
    "title": "代小玉家為蕃騎所虜後寄故集賢裴公相國",
    "author": "韓偓",
    "content": [
      "動天金鼓逼神州，惜別無心學墜樓。不得回眸辭傅粉，便須含淚對殘秋。折釵伴妾埋青塚，半鏡隨郎葬杜郵。",
      "唯有此宵魂夢裏，殷勤見覓鳳池頭。"
    ]
  },
  {
    "volume": 683,
    "sequence": 62,
    "title": "薦福寺講筵偶見又別",
    "author": "韓偓",
    "content": [
      "見時濃日午，別處暮鐘殘。景色疑春盡，襟懷似酒闌。",
      "兩情含眷戀，一餉致辛酸。夜靜長廊下，難尋屐齒看。"
    ]
  },
  {
    "volume": 683,
    "sequence": 63,
    "title": "複偶見三絕",
    "author": "韓偓",
    "content": [
      "霧為襟袖玉為冠，半似羞人半忍寒。",
      "別易會難長自歎，轉身應把淚珠彈。",
      "桃花臉薄難藏淚，柳葉眉長易覺愁。",
      "密跡未成當面笑，幾回抬眼又低頭。",
      "半身映竹輕聞語，一手揭簾微轉頭。",
      "此意別人應未覺，不勝情緒兩風流。"
    ]
  },
  {
    "volume": 683,
    "sequence": 64,
    "title": "厭花落",
    "author": "韓偓",
    "content": [
      "厭花落，人寂寞，果樹陰成燕翅齊，西園永日閑高閣。",
      "後堂夾簾愁不卷，低頭悶把衣襟撚。忽然事到心中來，四肢嬌入茸茸眼。也曾同在華堂宴，佯佯攏鬢偷回面。",
      "半醉狂心忍不禁，分明一任傍人見。書中說卻平生事，猶疑未滿情郎意。錦囊封了又重開，夜深窗下燒紅紙。",
      "紅紙千張言不盡，至誠無語傳心印。但得鴛鴦枕臂眠，也任時光都一瞬。"
    ]
  },
  {
    "volume": 683,
    "sequence": 65,
    "title": "春悶偶成十二韻",
    "author": "韓偓",
    "content": [
      "阡陌懸雲壤，闌畦隔艾芝。路遙行雨懶，河闊過橋遲。",
      "雁足應難達，狐蹤浪得疑。謝鯤吟未廢，張碩夢堪思。",
      "有意通情處，無言攏鬢時。格高歸斂笑，歌怨在顰眉。",
      "醉後金蟬重，歡餘玉燕欹。素姿淩白柰，圓頰誚紅梨。",
      "粉字題花筆，香箋詠柳詩。繡窗攜手約，芳草蹋青期。",
      "別淚開泉脈，春愁罥藕絲。相思不相信，幽恨更誰知。"
    ]
  },
  {
    "volume": 683,
    "sequence": 66,
    "title": "想得",
    "author": "韓偓",
    "content": [
      "兩重門裏玉堂前，寒食花枝月午天。",
      "想得那人垂手立，嬌羞不肯上秋千。"
    ]
  },
  {
    "volume": 683,
    "sequence": 67,
    "title": "偶見背面是夕兼夢",
    "author": "韓偓",
    "content": [
      "酥凝背胛玉搓肩，輕薄紅綃覆白蓮。此夜分明來入夢，當時惆悵不成眠。眼波向我無端豔，心火因君特地然。",
      "莫道人生難際會，秦樓鸞鳳有神仙。"
    ]
  },
  {
    "volume": 683,
    "sequence": 68,
    "title": "五更",
    "author": "韓偓",
    "content": [
      "秋雨五更頭，桐竹鳴騷屑。卻似殘春間，斷送花時節。",
      "空樓雁一聲，遠屏燈半滅。繡被擁嬌寒，眉山正愁絕。"
    ]
  },
  {
    "volume": 683,
    "sequence": 69,
    "title": "有憶",
    "author": "韓偓",
    "content": [
      "晝漏迢迢夜漏遲，傾城消息杳無期。愁腸泥酒人千里，淚眼倚樓天四垂。自笑計狂多獨語，誰憐夢好轉相思。",
      "何時鬥帳濃香裏，分付東風與玉兒。"
    ]
  },
  {
    "volume": 683,
    "sequence": 70,
    "title": "半夜",
    "author": "韓偓",
    "content": [
      "板合數尊後，至今猶酒悲。一宵相見事，半夜獨眠時。",
      "明朝窗下照，應有鬢如絲。"
    ]
  },
  {
    "volume": 683,
    "sequence": 71,
    "title": "信筆",
    "author": "韓偓",
    "content": [
      "睡髻休頻攏，春眉忍更長。整釵梔子重，泛酒菊花香。",
      "繡疊昏金色，羅揉損砑光。有時閑弄筆，亦畫兩鴛鴦。"
    ]
  },
  {
    "volume": 683,
    "sequence": 72,
    "title": "寄恨",
    "author": "韓偓",
    "content": [
      "秦釵枉斷長條玉，蜀紙虛留小字紅。",
      "死恨物情難會處，蓮花不肯嫁春風。"
    ]
  },
  {
    "volume": 683,
    "sequence": 73,
    "title": "兩處",
    "author": "韓偓",
    "content": [
      "樓上澹山橫，樓前溝水清。憐山又憐水，兩處總牽情。"
    ]
  },
  {
    "volume": 683,
    "sequence": 74,
    "title": "擁鼻",
    "author": "韓偓",
    "content": [
      "擁鼻悲吟一向愁，寒更轉盡未回頭。綠屏無睡秋分簟，紅葉傷心月午樓。卻要因循添逸興，若為趨競愴離憂。",
      "殷勤憑仗官渠水，為到西溪動釣舟。"
    ]
  },
  {
    "volume": 683,
    "sequence": 75,
    "title": "閨怨",
    "author": "韓偓",
    "content": [
      "時光潛去暗淒涼，懶對菱花暈曉妝。",
      "初坼秋千人寂寞，後園青草任他長。"
    ]
  },
  {
    "volume": 683,
    "sequence": 76,
    "title": "褭娜",
    "author": "韓偓",
    "content": [
      "褭娜腰肢澹薄妝，六朝宮樣窄衣裳。著詞暫見櫻桃破，飛醆遙聞豆蔻香。春惱情懷身覺瘦，酒添顏色粉生光。",
      "此時不敢分明道，風月應知暗斷腸。"
    ]
  },
  {
    "volume": 683,
    "sequence": 77,
    "title": "多情",
    "author": "韓偓",
    "content": [
      "天遣多情不自持，多情兼與病相宜。蜂偷野蜜初嘗處，鶯啄含桃欲咽時。酒蕩襟懷微駊騀，春牽情緒更融怡。",
      "水香剩置金盆裏，瓊樹長須浸一枝。"
    ]
  },
  {
    "volume": 683,
    "sequence": 78,
    "title": "偶見",
    "author": "韓偓",
    "content": [
      "千金莫惜旱蓮生，一笑從教下蔡傾。仙樹有花難問種，禦香聞氣不知名。愁來自覺歌喉咽，瘦去誰憐舞掌輕。",
      "小疊紅箋書恨字，與奴方便寄卿卿。"
    ]
  },
  {
    "volume": 683,
    "sequence": 79,
    "title": "個儂",
    "author": "韓偓",
    "content": [
      "甚感殷勤意，其如阻礙何。隔簾窺綠齒，映柱送橫波。",
      "老大逢知少，襟懷暗喜多。因傾一尊酒，聊以慰蹉跎。"
    ]
  },
  {
    "volume": 683,
    "sequence": 80,
    "title": "無題",
    "author": "韓偓",
    "content": [
      "小檻移燈灺，空房鎖隙塵。額波風盡日，簾影月侵晨。",
      "香辣更衣後，釵梁攏鬢新。吉音聞詭計，醉語近天真。",
      "妝好方長歎，歡餘卻淺顰。繡屏金作屋，絲幰玉為輪。",
      "致意通綿竹，精誠托錦鱗。歌凝眉際恨，酒發臉邊春。",
      "溪紵殊傾越，樓簫豈羨秦。柳虛禳沴氣，梅實引芳津。",
      "樂府降清唱，宮廚減食珍。防閑襟並斂，忍妒淚休勻。",
      "宿飲愁縈夢，春寒瘦著人。手持雙豆蔻，的的為東鄰。",
      "碧瓦偏光日，紅簾不受塵。柳昏連綠野，花爛爍清晨。",
      "書密偷看數，情通破體新。明言終未實，暗祝始應真。",
      "枉道嫌偷藥，推誠鄙效顰。合成雲五色，宜作日中輪。",
      "照獸金塗爪，釵魚玉鏤鱗。渺彌三島浪，平遠一樓春。",
      "墮髻還名壽，修蛾本姓秦。棹尋聞犬洞，槎入飲牛津。",
      "麟脯隨重釀，霜華間八珍。錦囊霞彩爛，羅襪砑光勻。",
      "羞澀佯牽伴，嬌饒欲泥人。偷兒難捉搦，慎莫共比鄰。",
      "紫蠟融花蒂，紅綿拭鏡塵。夢狂翻惜夜，妝懶厭淩晨。",
      "茜袖啼痕數，香箋墨色新。"
    ]
  },
  {
    "volume": 683,
    "sequence": 81,
    "title": "倒押前韻",
    "author": "韓偓",
    "content": [
      "白下同歸路，烏衣枉作鄰。佩聲猶隔箔，香氣已迎人。",
      "酒勸杯須滿，書羞字不勻。歌憐黃竹怨，味實碧桃珍。",
      "翦燭非良策，當關是要津。東阿初度洛，楊惲舊家秦。",
      "粉化橫波溢，衫輕曉霧春。鴉黃雙鳳翅，麝月半魚鱗。",
      "別袂翻如浪，回腸轉似輪。後期才注腳，前事又含顰。",
      "縱有才難詠，寧無畫逼真。天香聞更有，瓊樹見長新。",
      "鬥草常更僕，迷鬮誤達晨。嗅花判不得，檀注惹風塵。"
    ]
  },
  {
    "volume": 683,
    "sequence": 82,
    "title": "閨情",
    "author": "韓偓",
    "content": [
      "輕風滴礫動簾鉤，宿酒猶酣懶卸頭。但覺夜深花有露，不知人靜月當樓。何郎燭暗誰能詠，韓壽香焦亦任偷。",
      "敲折玉釵歌轉咽，一聲聲作兩眉愁。"
    ]
  },
  {
    "volume": 683,
    "sequence": 83,
    "title": "自負",
    "author": "韓偓",
    "content": [
      "人許風流自負才，偷桃三度到瑤台。",
      "至今衣領胭脂在，曾被謫仙痛咬來。"
    ]
  },
  {
    "volume": 683,
    "sequence": 84,
    "title": "天涼",
    "author": "韓偓",
    "content": [
      "愁來卻訝天涼早，思倦翻嫌夜漏遲。",
      "何處山川孤館裏，向燈彎盡一雙眉。"
    ]
  },
  {
    "volume": 683,
    "sequence": 85,
    "title": "日高",
    "author": "韓偓",
    "content": [
      "朦朧猶記管弦聲，噤z9餘寒酒半醒。",
      "春暮日高簾半卷，落花和雨滿中庭。"
    ]
  },
  {
    "volume": 683,
    "sequence": 86,
    "title": "夕陽",
    "author": "韓偓",
    "content": [
      "花前灑淚臨寒食，醉裏回頭問夕陽。",
      "不管相思人老盡，朝朝容易下西牆。"
    ]
  },
  {
    "volume": 683,
    "sequence": 87,
    "title": "舊館",
    "author": "韓偓",
    "content": [
      "前歡往恨分明在，酒興詩情大半亡。",
      "還似牆西紫荊樹，殘花摘索映高塘。"
    ]
  },
  {
    "volume": 683,
    "sequence": 88,
    "title": "中春憶贈",
    "author": "韓偓",
    "content": [
      "年年長是阻佳期，萬種恩情只自知。",
      "春色轉添惆悵事，似君花發兩三枝。"
    ]
  },
  {
    "volume": 683,
    "sequence": 89,
    "title": "春恨",
    "author": "韓偓",
    "content": [
      "殘夢依依酒力餘，城頭畫角伴啼烏。",
      "平明未卷西樓幕，院靜時聞響轆轤。"
    ]
  },
  {
    "volume": 683,
    "sequence": 90,
    "title": "秋千",
    "author": "韓偓",
    "content": [
      "池塘夜歇清明雨，繞院無塵近花塢。五絲繩系出牆遲，力盡才瞵見鄰圃。下來嬌喘未能調，斜倚朱闌久無語。",
      "無語兼動所思愁，轉眼看天一長吐。"
    ]
  },
  {
    "volume": 683,
    "sequence": 91,
    "title": "長信宮二首",
    "author": "韓偓",
    "content": [
      "天上夢魂何杳杳，宮中消息太沉沉。",
      "君恩不似黃金井，一處團圓萬丈深。",
      "天上鳳凰休寄夢，人間鸚鵡舊堪悲。",
      "平生心緒無人識，一隻金梭萬丈絲。"
    ]
  },
  {
    "volume": 683,
    "sequence": 92,
    "title": "句",
    "author": "韓偓",
    "content": [
      "豈獨鴟夷解歸去，五湖漁艇且餔糟。（聞再除戎曹，依前充職）"
    ]
  }
]