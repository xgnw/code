[
  {
    "volume": 75,
    "sequence": 1,
    "title": "龍池篇",
    "author": "薑晞",
    "content": [
      "靈沼縈回邸第前，浴日涵春寫曙天。始見龍台升鳳闕，應如霄漢起神泉。石匱渚傍還啟聖，桃李初生更有仙。",
      "欲化帝圖從此受，正同河變一千年。"
    ]
  },
  {
    "volume": 75,
    "sequence": 2,
    "title": "龍池篇",
    "author": "姜皎",
    "content": [
      "龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。",
      "願似飄颻五雲影，從來從去九天關。"
    ]
  },
  {
    "volume": 75,
    "sequence": 3,
    "title": "奉和聖制龍池篇",
    "author": "蔡孚",
    "content": [
      "帝宅王家大道邊，神馬潛龍湧聖泉。昔日昔時經此地，看來看去漸成川。歌台舞榭宜正月，柳岸梅洲勝往年。",
      "莫疑波上春雲少，只為從龍直上天。"
    ]
  },
  {
    "volume": 75,
    "sequence": 4,
    "title": "打球篇",
    "author": "蔡孚",
    "content": [
      "德陽宮北苑東頭，雲作高臺月作樓。金錘玉鎣千金地，寶杖雕文七寶球。竇融一家三尚主，梁冀頻封萬戶侯。",
      "容色由來荷恩顧，意氣平生事俠游。共道用兵如斷蔗，俱能走馬入長楸。紅鬣錦鬃風騄驥，黃絡青絲電紫騮。",
      "奔星亂下花場裏，初月飛來畫杖頭。自有長鳴須決勝，能馳迅走滿先籌。薄暮漢宮愉樂罷，還歸堯室曉垂旒。"
    ]
  },
  {
    "volume": 75,
    "sequence": 5,
    "title": "阮公體",
    "author": "徐晶",
    "content": [
      "秦王按劍怒，發卒戍龍沙。雄圖尚未畢，海內已紛拏。",
      "黃塵暗天起，白日斂精華。唯見長城外，僵屍如亂麻。"
    ]
  },
  {
    "volume": 75,
    "sequence": 6,
    "title": "同蔡孚五亭詠",
    "author": "徐晶",
    "content": [
      "章奏中京罷，雲泉別業歸。拂琴鋪野席，牽柳掛朝衣。",
      "翡翠巢書幌，鴛鴦立釣磯。幽棲可憐處，春事滿林扉。"
    ]
  },
  {
    "volume": 75,
    "sequence": 7,
    "title": "蔡起居山亭",
    "author": "徐晶",
    "content": [
      "文史歸休日，棲閑臥草亭。薔薇一架紫，石竹數重青。",
      "垂露和仙藥，燒香誦道經。莫將山水弄，持與世人聽。"
    ]
  },
  {
    "volume": 75,
    "sequence": 8,
    "title": "送友人尉蜀中",
    "author": "徐晶",
    "content": [
      "故友漢中尉，請為西蜀吟。人家多種橘，風土愛彈琴。",
      "水向昆明闊，山連大夏深。理閑無別事，時寄一登臨。"
    ]
  },
  {
    "volume": 75,
    "sequence": 9,
    "title": "贈溫駙馬汝陽王",
    "author": "徐晶",
    "content": [
      "疇昔承餘論，文章幸濫推。夜陪銀漢賞，朝奉桂山詞。",
      "梁邸調歌日，秦樓按舞時。登高頻作賦，體物屢為詩。",
      "連騎長楸下，浮觴曲水湄。北堂留上客，南陌送佳期。",
      "憶昨陪臨泛，於今阻宴私。再看冬雪滿，三見夏花滋。",
      "都尉朝青閣，淮王侍紫墀。甯知倦游者，華髮老京師。"
    ]
  },
  {
    "volume": 75,
    "sequence": 10,
    "title": "邊詞",
    "author": "張敬忠",
    "content": [
      "五原春色舊來遲，二月垂楊未掛絲。",
      "即今河畔冰開日，正是長安花落時。"
    ]
  },
  {
    "volume": 75,
    "sequence": 11,
    "title": "戲詠",
    "author": "張敬忠",
    "content": [
      "有意嫌兵部，專心望考功。誰知腳蹭蹬，幾落省牆東。"
    ]
  },
  {
    "volume": 75,
    "sequence": 12,
    "title": "題巴州光福寺楠木",
    "author": "史俊",
    "content": [
      "近郭城南山寺深，亭亭奇樹出禪林。結根幽壑不知歲，聳幹摩天凡幾尋。翠色晚將嵐氣合，月光時有夜猿吟。",
      "經行綠葉望成蓋，宴坐黃花長滿襟。此木嘗聞生豫章，今朝獨秀在巴鄉。淩霜不肯讓松柏，作宇由來稱棟樑。",
      "會待良工時一眄，應歸法水作慈航。"
    ]
  }
]