[
  {
    "volume": 587,
    "sequence": 1,
    "title": "湘口送友人",
    "author": "李頻",
    "content": [
      "中流欲暮見湘煙，葦岸無窮接楚田。去雁遠沖雲夢雪，離人獨上洞庭船。風波盡日依山轉，星漢通霄向水連。",
      "零落梅花過殘臘，故園歸醉及新年。"
    ]
  },
  {
    "volume": 587,
    "sequence": 2,
    "title": "鄂州頭陀寺上方",
    "author": "李頻",
    "content": [
      "高寺上方無不見，天涯行客思迢迢。西江帆掛東風急，夏口城銜楚塞遙。沙渚漁歸多濕網，桑林蠶後盡空條。",
      "感時歎物尋僧話，惟向禪心得寂寥。"
    ]
  },
  {
    "volume": 587,
    "sequence": 3,
    "title": "寄遠",
    "author": "李頻",
    "content": [
      "槐欲成陰分袂時，君期十日複金扉。槐今落葉已將盡，君向遠鄉猶未歸。化石早曾聞節婦，沉湘何必獨靈妃。",
      "須知此意同生死，不學他人空寄衣。"
    ]
  },
  {
    "volume": 587,
    "sequence": 4,
    "title": "題張司馬別墅",
    "author": "李頻",
    "content": [
      "庭前樹盡手中栽，先後花分幾番開。巢鳥戀雛驚不起，野人思酒去還來。自拋官與青山近，誰訝身為白髮催。",
      "門外尋常行樂處，重重履跡在莓苔。"
    ]
  },
  {
    "volume": 587,
    "sequence": 5,
    "title": "長安即事",
    "author": "李頻",
    "content": [
      "長遇豪家不敢過，此身誰與取高科。故園久絕書來後，南國空看雁去多。中夜永懷聽疊漏，先秋歸夢涉層波。",
      "愁人白髮自生早，我獨少年能幾何。"
    ]
  },
  {
    "volume": 587,
    "sequence": 6,
    "title": "漢上逢同年崔八",
    "author": "李頻",
    "content": [
      "去歲曾遊帝裏春，杏花開過各離秦。偶先托質逢知己，獨未還家作旅人。世上路岐何繚繞，空中光景自逡巡。",
      "一回相見一回別，能得幾時年少身。"
    ]
  },
  {
    "volume": 587,
    "sequence": 7,
    "title": "五月一日蒙替本官不得隨例入闕，感懷獻送相公",
    "author": "李頻",
    "content": [
      "五月傾朝謁紫宸，一朝無分在清塵。含香已去星郎位，衣錦惟思婺女鄰。折獄也曾為俗吏，勸農元本是耕人。",
      "知將何事酬公道，只養生靈似養身。"
    ]
  },
  {
    "volume": 587,
    "sequence": 8,
    "title": "春閨怨",
    "author": "李頻",
    "content": [
      "紅妝女兒燈下羞，畫眉夫婿隴西頭。",
      "自怨愁容長照鏡，悔教征戍覓封侯。"
    ]
  },
  {
    "volume": 587,
    "sequence": 9,
    "title": "送邊將",
    "author": "李頻",
    "content": [
      "防秋戎馬恐來奔，詔發將軍出雁門。遙領短兵登隴首，獨橫長劍向河源。悠揚落日黃雲動，蒼莽陰風白草翻。",
      "若縱干戈更深入，應聞收得到昆侖。"
    ]
  },
  {
    "volume": 587,
    "sequence": 10,
    "title": "太和公主還宮",
    "author": "李頻",
    "content": [
      "天驕發使犯邊塵，漢將推功遂奪親。離亂應無初去貌，死生難有卻回身。禁花半老曾攀樹，宮女多非舊識人。",
      "重上鳳樓追故事，幾多愁思向青春。"
    ]
  },
  {
    "volume": 587,
    "sequence": 11,
    "title": "將赴黔州先寄本府中丞",
    "author": "李頻",
    "content": [
      "八月瞿塘到底翻，孤舟上得已銷魂。幕中職罷猶趨府，闕下官成未謝恩。丹嶂聳空無過鳥，青林覆水有垂猿。",
      "感知肺腑終難說，從此辭歸便掃門。"
    ]
  },
  {
    "volume": 587,
    "sequence": 12,
    "title": "和友人下第北遊感懷",
    "author": "李頻",
    "content": [
      "聖代為儒可致身，誰知又別五陵春。青門獨出空歸鳥，紫陌相逢盡醉人。江島去尋垂釣遠，塞山來見舉頭頻。",
      "且須共漉邊城酒，何必陶家有白綸。"
    ]
  },
  {
    "volume": 587,
    "sequence": 13,
    "title": "樂游原春望",
    "author": "李頻",
    "content": [
      "五陵佳氣晚氛氳，霸業雄圖勢自分。秦地山河連楚塞，漢家宮殿入青雲。未央樹色春中見，長樂鐘聲月下聞。",
      "無那楊華起愁思，滿天飄落雪紛紛。"
    ]
  },
  {
    "volume": 587,
    "sequence": 14,
    "title": "黃雀行",
    "author": "李頻",
    "content": [
      "欲竊高倉集禦河，翩翩疑渡畏秋波。朱宮晚樹侵鶯語，畫閣香簾奪燕窠。疏影暗棲寒露重，空城饑噪暮煙多。",
      "誰令不解高飛去，破宅荒庭有網羅。"
    ]
  },
  {
    "volume": 587,
    "sequence": 15,
    "title": "長安寓居寄柏侍郎",
    "author": "李頻",
    "content": [
      "霜輕兩鬢欲相侵，愁緒無端不可尋。秦女紅妝空覓伴，郢郎白雪少知音。長亭古木春先老，太華青煙晚更深。",
      "獨向灞陵東北望，一封書寄萬重心。"
    ]
  },
  {
    "volume": 587,
    "sequence": 16,
    "title": "春日思歸",
    "author": "李頻",
    "content": [
      "春情不斷若連環，一夕思歸鬢欲斑。壯志未酬三尺劍，故鄉空隔萬重山。音書斷絕干戈後，親友相逢夢寐間。",
      "卻羨浮雲與飛鳥，因風吹去又吹還。"
    ]
  },
  {
    "volume": 587,
    "sequence": 17,
    "title": "朔中即事",
    "author": "李頻",
    "content": [
      "關門南北雜戎夷，草木秋來即出師。落日風沙長暝早，窮冬雨雪轉春遲。山頭堠火孤明後，星外行人四絕時。",
      "自古邊功何不立，漢家中外自相疑。"
    ]
  },
  {
    "volume": 587,
    "sequence": 18,
    "title": "感懷獻門下相公",
    "author": "李頻",
    "content": [
      "誰雲郎選不由詩，上相憐才積有時。卻是龍鍾到門晚，終非稽古致身遲。謀將郡印歸難遂，讀著家書坐欲癡。",
      "日望南宮看列宿，迢迢婺女與鄉比。"
    ]
  },
  {
    "volume": 587,
    "sequence": 19,
    "title": "贈長城庾將軍",
    "author": "李頻",
    "content": [
      "初年三十拜將軍，近代英雄獨未聞。向國報恩心比石，辭天作鎮氣淩雲。逆風走馬貂裘卷，望塞懸弧雁陣分。",
      "定擁節麾從此去，安西大破犬戎群。"
    ]
  },
  {
    "volume": 587,
    "sequence": 20,
    "title": "浙東獻鄭大夫",
    "author": "李頻",
    "content": [
      "聖主東憂漲海濱，思移副相倚陶鈞。樓臺獨坐江山月，舟楫先行澤國春。遙想萬家開戶外，近聞群盜竄諸鄰。",
      "幾時入去調元化，天下同為堯舜人。"
    ]
  },
  {
    "volume": 587,
    "sequence": 21,
    "title": "鏡湖夜泊有懷",
    "author": "李頻",
    "content": [
      "廣水遙堤利物功，因思太守惠無窮。自從版築興農隙，長與耕耘致歲豐。漲接星津流蕩漾，寬浮雲岫動虛空。",
      "想當戰國開時有，範蠡扁舟祗此中。"
    ]
  },
  {
    "volume": 587,
    "sequence": 22,
    "title": "宣州獻從叔大夫",
    "author": "李頻",
    "content": [
      "清時選地任賢明，從此觀風輟尹京。日月天中辭洛邑，雲山江上領宣城。萬家閭井俱安寢，千里農桑竟起耕。",
      "聞說聖朝同漢代，已愁征入拜公卿。"
    ]
  },
  {
    "volume": 587,
    "sequence": 23,
    "title": "賀同年翰林從叔舍人知制誥",
    "author": "李頻",
    "content": [
      "仙禁何人躡近蹤，孔門先選得真龍。別居雲路拋三省，專掌天書在九重。五色毫揮成渙汗，百寮班下獨從容。",
      "芳年貴盛誰為比，鬱鬱青青嶽頂松。"
    ]
  },
  {
    "volume": 587,
    "sequence": 24,
    "title": "吳門別主人",
    "author": "李頻",
    "content": [
      "早晚更看吳苑月，小齋長憶落西窗。",
      "不知明夜誰家見，應照離人隔楚江。"
    ]
  },
  {
    "volume": 587,
    "sequence": 25,
    "title": "自黔中歸新安",
    "author": "李頻",
    "content": [
      "朝過春關辭北闕，暮參戎幕向南巴。",
      "卻將仙桂東歸去，江月相隨直到家。"
    ]
  },
  {
    "volume": 587,
    "sequence": 26,
    "title": "奉和鄭熏相公",
    "author": "李頻",
    "content": [
      "三四株松匝草亭，便成彭澤柳為名。",
      "蓮峰隱去難辭闕，滻水朝回與出城。"
    ]
  },
  {
    "volume": 587,
    "sequence": 27,
    "title": "及第後還家過峴嶺",
    "author": "李頻",
    "content": [
      "魏馱山前一朵花，嶺西更有幾千家。",
      "石斑魚鮓香沖鼻，淺水沙田飯繞牙。"
    ]
  },
  {
    "volume": 587,
    "sequence": 28,
    "title": "春日旅舍",
    "author": "李頻",
    "content": [
      "未識東西南北路，青春白日坐銷難。",
      "如何一別故園後，五度花開五處看。"
    ]
  },
  {
    "volume": 587,
    "sequence": 29,
    "title": "過長江傷賈島",
    "author": "李頻",
    "content": [
      "忽從一宦遠流離，無罪無人子細知。",
      "到得長江聞杜宇，想君魂魄也相隨。"
    ]
  },
  {
    "volume": 587,
    "sequence": 30,
    "title": "自遣",
    "author": "李頻",
    "content": [
      "永擬東歸把釣絲，將行忽起半心疑。",
      "青雲道是不平地，還有平人上得時。"
    ]
  },
  {
    "volume": 587,
    "sequence": 31,
    "title": "寄曹鄴",
    "author": "李頻",
    "content": [
      "終南山是枕前雲，禁鼓無因曉夜聞。",
      "朝客秋來不朝日，曲江西岸去尋君。"
    ]
  },
  {
    "volume": 587,
    "sequence": 32,
    "title": "述懷",
    "author": "李頻",
    "content": [
      "望月疑無得桂緣，春天又待到秋天。",
      "杏花開與槐花落，愁去愁來過幾年。"
    ]
  },
  {
    "volume": 587,
    "sequence": 33,
    "title": "客洛酬劉駕",
    "author": "李頻",
    "content": [
      "浮世總應相送老，共君偏更遠行多。",
      "此回不似前回別，聽盡離歌逐棹歌。"
    ]
  },
  {
    "volume": 587,
    "sequence": 34,
    "title": "題釣台障子",
    "author": "李頻",
    "content": [
      "君家儘是我家山，嚴子前臺枕古灣。",
      "卻把釣竿終不可，幾時入海得魚還。"
    ]
  },
  {
    "volume": 587,
    "sequence": 35,
    "title": "題陽山顧煉師草堂",
    "author": "李頻",
    "content": [
      "若到當時上升處，長生何事後無人。",
      "前峰自去種松子，坐見年來取茯神。"
    ]
  },
  {
    "volume": 587,
    "sequence": 36,
    "title": "聞金吾妓唱梁州",
    "author": "李頻",
    "content": [
      "聞君一曲古梁州，驚起黃雲塞上愁。",
      "秦女樹前花正發，北風吹落滿城秋。"
    ]
  },
  {
    "volume": 587,
    "sequence": 37,
    "title": "游蜀回簡友人",
    "author": "李頻",
    "content": [
      "別來十二月，去到漏天邊。不是因逢閏，還應是來年。"
    ]
  },
  {
    "volume": 587,
    "sequence": 38,
    "title": "贈涇州王侍禦",
    "author": "李頻",
    "content": [
      "一旦天書下紫微，三年旌旆隴雲飛。",
      "塞門無事春空到，邊草青青戰馬肥。"
    ]
  },
  {
    "volume": 587,
    "sequence": 39,
    "title": "夏日宿秘書姚監宅",
    "author": "李頻",
    "content": [
      "貴宅多嘉樹，先秋有好風。情閑離闕下，夢野在山中。",
      "露色浮寒瓦，螢光墮暗叢。聽吟麗句盡，河漢任西東。"
    ]
  },
  {
    "volume": 587,
    "sequence": 40,
    "title": "過嵩陰隱者",
    "author": "李頻",
    "content": [
      "當門看少室，倚杖複披衣。每日醒還醉，無人是與非。",
      "架書抽讀亂，庭果摘嘗稀。獨有江南客，思家未得歸。"
    ]
  },
  {
    "volume": 587,
    "sequence": 41,
    "title": "留別山家",
    "author": "李頻",
    "content": [
      "閑門不易求，半月在林丘。已與山水別，難為花木留。",
      "孤懷歸靜夜，遠會隔高秋。莫道無言去，冥心在重遊。"
    ]
  },
  {
    "volume": 587,
    "sequence": 42,
    "title": "送人游吳",
    "author": "李頻",
    "content": [
      "楚田開雪後，草色與君看。積水浮春氣，深山滯雨寒。",
      "毗陵孤月出，建業一鐘殘。為把鄉書去，因收別淚難。"
    ]
  },
  {
    "volume": 587,
    "sequence": 43,
    "title": "東渭橋晚眺",
    "author": "李頻",
    "content": [
      "秦地有吳洲，千檣渭曲頭。人當返照立，水徹故鄉流。",
      "落第春難過，窮途日易愁。誰知橋上思，萬里在江樓。"
    ]
  },
  {
    "volume": 587,
    "sequence": 44,
    "title": "送延陵韋少府",
    "author": "李頻",
    "content": [
      "延陵稱貴邑，季子有高蹤。古跡傳多代，仙山管幾峰。",
      "微泉聲小雨，異木色深冬。去畢三年秩，新詩篋不容。"
    ]
  },
  {
    "volume": 587,
    "sequence": 45,
    "title": "淮南送友人歸滄州",
    "author": "李頻",
    "content": [
      "風色忽西轉，坐為千里分。高帆背楚落，寒日逆淮曛。",
      "斷燒緣喬木，盤雕隱片雲。鄉關百戰地，歸去始休軍。"
    ]
  },
  {
    "volume": 587,
    "sequence": 46,
    "title": "夏日題盩厔友人書齋",
    "author": "李頻",
    "content": [
      "修竹齊高樹，書齋竹樹中。四時無夏氣，三伏有秋風。",
      "黑處巢幽鳥，陰來叫候蟲。窗西太白雪，萬仞在遙空。"
    ]
  },
  {
    "volume": 587,
    "sequence": 47,
    "title": "尋山",
    "author": "李頻",
    "content": [
      "一徑入雙崖，初疑有幾家。行窮人不見，坐久日空斜。",
      "石上生靈草，泉中落異花。終須結茅屋，向此學餐霞。"
    ]
  },
  {
    "volume": 587,
    "sequence": 48,
    "title": "送元遂上人歸錢唐",
    "author": "李頻",
    "content": [
      "白衣遊帝鄉，已得事空王。卻返湖山寺，高禪水月房。",
      "雨中過岳黑，秋後宿船涼。回顧秦人語，他生會別方。"
    ]
  },
  {
    "volume": 587,
    "sequence": 49,
    "title": "貽友人喻坦之",
    "author": "李頻",
    "content": [
      "從容心自切，飲水勝銜杯。共在山中長，相隨闕下來。",
      "修身空有道，取事各無媒。不信升平代，終遺草澤才。"
    ]
  },
  {
    "volume": 587,
    "sequence": 50,
    "title": "送友人往振武",
    "author": "李頻",
    "content": [
      "風沙遙見說，道路替君愁。磧夜星垂地，雲明火上樓。",
      "征鴻辭塞雪，戰馬識邊秋。不共將軍語，何因有去留。"
    ]
  },
  {
    "volume": 587,
    "sequence": 51,
    "title": "賦得長城斑竹杖",
    "author": "李頻",
    "content": [
      "秦興版築時，翦伐不知誰。異代餘根在，幽人得手持。",
      "細看生古意，閑倚動邊思。莫作鳩形並，空將鶴發期。"
    ]
  },
  {
    "volume": 587,
    "sequence": 52,
    "title": "送德清喻明府",
    "author": "李頻",
    "content": [
      "棹返霅溪雲，仍參舊使君。州傳多古跡，縣記是新文。",
      "水柵橫舟閉，湖田立木分。但如詩思苦，為政即超群。"
    ]
  },
  {
    "volume": 587,
    "sequence": 53,
    "title": "送薛能少府任盩厔",
    "author": "李頻",
    "content": [
      "不才甘下第，君子蹇何重。相送昆明岸，同看太白峰。",
      "數瓢留頃刻，殘照迫從容。好去煙霞縣，仙人有舊蹤。"
    ]
  },
  {
    "volume": 587,
    "sequence": 54,
    "title": "送許壽下第歸東山",
    "author": "李頻",
    "content": [
      "吾君設禮闈，誰合學忘機。卻是高人起，難為下第歸。",
      "出關心縱野，避世事終稀。莫更今秋夕，相思望少微。"
    ]
  },
  {
    "volume": 587,
    "sequence": 55,
    "title": "冬夜酬范秘書",
    "author": "李頻",
    "content": [
      "九衢行一匝，不敢入他門。累日無餘事，通宵得至言。",
      "命嗟清世蹇，春覺閏冬暄。翻覆吟佳句，何酬國士恩。"
    ]
  },
  {
    "volume": 587,
    "sequence": 56,
    "title": "送陸肱尉江夏",
    "author": "李頻",
    "content": [
      "如何執簡去，便作掛帆期。澤國三春早，江天落日遲。",
      "縣人齊候處，洲鳥欲飛時。免褐方三十，青雲豈白髭。"
    ]
  },
  {
    "volume": 587,
    "sequence": 57,
    "title": "漢上送人西歸",
    "author": "李頻",
    "content": [
      "幾作西歸夢，因為愴別心。野銜天去盡，山夾漢來深。",
      "疊浪翻殘照，高帆引片陰。空留相贈句，畢我白頭吟。"
    ]
  },
  {
    "volume": 587,
    "sequence": 58,
    "title": "蜀中逢友人",
    "author": "李頻",
    "content": [
      "自古有行役，誰人免別家。相歡猶陌上，一醉任天涯。",
      "積疊山藏蜀，潺湲水繞巴。他年複何處，共說海棠花。"
    ]
  },
  {
    "volume": 587,
    "sequence": 59,
    "title": "寄範評事",
    "author": "李頻",
    "content": [
      "行坐不相遺，轅門載筆時。雅知難更遇，舊分合長思。",
      "夢即重尋熟，書常轉達遲。山齋終擬到，何日遂心期。"
    ]
  },
  {
    "volume": 587,
    "sequence": 60,
    "title": "南遊過湘漢即事寄友人",
    "author": "李頻",
    "content": [
      "南去遠驅逐，三湘五月行。巴山雪水下，楚澤火雲生。",
      "向野聊中飯，乘涼探暮程。離懷不可說，已迫峽猿聲。"
    ]
  },
  {
    "volume": 587,
    "sequence": 61,
    "title": "送許渾侍禦赴潤州",
    "author": "李頻",
    "content": [
      "家山近石頭，遂意恣東遊。祖席離烏府，歸帆轉蜃樓。",
      "陰氛出海散，落月向潮流。別有為霖日，孤雲未自由。"
    ]
  },
  {
    "volume": 587,
    "sequence": 62,
    "title": "喜友人厲圖南及第",
    "author": "李頻",
    "content": [
      "相憂過己切，相賀似身榮。心達無前後，神交共死生。",
      "承家吾子事，登第世人情。未有通儒術，明時道不行。"
    ]
  },
  {
    "volume": 587,
    "sequence": 63,
    "title": "送友人下第歸越",
    "author": "李頻",
    "content": [
      "歸意隨流水，江湖共在東。山陰何處去，草際片帆通。",
      "雨色春愁裏，潮聲曉夢中。雖為半年客，便是往來鴻。"
    ]
  },
  {
    "volume": 587,
    "sequence": 64,
    "title": "寄友人",
    "author": "李頻",
    "content": [
      "一別一相見，須臾老此生。客衣寒後薄，山思夜深清。",
      "詩近吟何句，髭新白幾莖。路岐如昨日，來往夢分明。"
    ]
  },
  {
    "volume": 587,
    "sequence": 65,
    "title": "送友人下第歸宛陵",
    "author": "李頻",
    "content": [
      "天涯長戀親，闕下獨傷春。擬住還求己，須歸不為身。",
      "臨岐仍犯雪，掛席始離塵。共泣東風別，同為滄海人。"
    ]
  },
  {
    "volume": 587,
    "sequence": 66,
    "title": "秋夜對月寄鳳翔范書記",
    "author": "李頻",
    "content": [
      "月過秋霖後，光應夜夜清。一回相憶起，幾度獨吟行。",
      "河漢東西直，山川遠近明。寸心遙往處，新有雁來聲。"
    ]
  },
  {
    "volume": 587,
    "sequence": 67,
    "title": "送孫明秀才往潘州訪韋卿",
    "author": "李頻",
    "content": [
      "北鳥飛不到，北人今去遊。天涯浮瘴水，嶺外問潘州。",
      "草木春冬茂，猿猱日夜愁。定知遷客淚，應只對君流。"
    ]
  },
  {
    "volume": 587,
    "sequence": 68,
    "title": "八月十五夜對月",
    "author": "李頻",
    "content": [
      "陰盛此宵中，多為雨與風。坐無雲雨至，看與雪霜同。",
      "抱濕離遙海，傾寒向迥空。年年不可值，還似命難通。"
    ]
  },
  {
    "volume": 587,
    "sequence": 69,
    "title": "及第後歸",
    "author": "李頻",
    "content": [
      "家臨浙水傍，岸對買臣鄉。縱棹隨歸鳥，乘潮向夕陽。",
      "苦吟身得雪，甘意鬢成霜。況此年猶少，酬知足自強。"
    ]
  },
  {
    "volume": 587,
    "sequence": 70,
    "title": "過巫峽",
    "author": "李頻",
    "content": [
      "擁棹向驚湍，巫峰直上看。削成從水底，聳出在雲端。",
      "暮雨晴時少，啼猿渴下難。一聞神女去，風竹掃空壇。"
    ]
  }
]