[
  {
    "volume": 626,
    "sequence": 1,
    "title": "早秋吳體寄襲美",
    "author": "陸龜蒙",
    "content": [
      "荒庭古村只獨倚，敗蟬殘蛩苦相仍。雖然詩膽大如鬥，爭奈愁腸牽似繩。短燭初添蕙幌影，微風漸折蕉衣棱。",
      "安得彎弓似明月，快箭拂下西飛鵬。"
    ]
  },
  {
    "volume": 626,
    "sequence": 2,
    "title": "病中秋懷寄襲美",
    "author": "陸龜蒙",
    "content": [
      "病容愁思苦相兼，清鏡無形未我嫌。貪廣異蔬行徑窄。",
      "故求偏藥出錢添。同人散後休賒酒，雙燕辭來始下簾。",
      "更有是非齊未得，重憑詹尹拂龜占。"
    ]
  },
  {
    "volume": 626,
    "sequence": 3,
    "title": "秋賦有期因寄襲美",
    "author": "陸龜蒙",
    "content": [
      "雲似無心水似閑，忽思名在貢書間。煙霞鹿弁聊懸著，鄰里漁舠暫解還。文草病來猶滿篋，藥苗衰後即離山。",
      "廣寒宮樹枝多少，風送高低便可攀。"
    ]
  },
  {
    "volume": 626,
    "sequence": 4,
    "title": "和襲美新秋即事次韻三首",
    "author": "陸龜蒙",
    "content": [
      "心似孤雲任所之，世塵中更有誰知。愁尋冷落驚雙鬢，病得清涼減四支。懷舊藥溪終獨往，宿枯杉寺已頻期。",
      "兼須為月求高處，即是霜輪殺滿時。",
      "帆楫衣裳盡釣徒，往來蹤跡遍三吳。閑中展卷興亡小，醉後題詩點畫粗。松島伴譚多道氣，竹窗孤夢豈良圖。",
      "還須待致升平了，即往扁舟放五湖。",
      "聲利從來解破除，秋灘唯憶下桐廬。鸕鷀陣合殘陽少，蜻蛚吟高冷雨疏。辯伏南華論指指，才非玄晏借書書。",
      "當時任使真堪笑，波上三年學炙魚。"
    ]
  },
  {
    "volume": 626,
    "sequence": 5,
    "title": "和襲美贈南陽潤卿將歸雷平",
    "author": "陸龜蒙",
    "content": [
      "朝市山林隱一般，卻歸那減臥雲歡。墮階紅葉誰收得，半盎清醪客酹幹。玉笈詩成吟處曉，金沙泉落夢中寒。",
      "真仙若降如相問，曾步星罡繞醮壇。"
    ]
  },
  {
    "volume": 626,
    "sequence": 6,
    "title": "顧道士亡，弟子奉束帛乞銘於襲美，因賦戲贈",
    "author": "陸龜蒙",
    "content": [
      "童初真府召為郎，君與抽毫刻便房。亦謂神仙同許郭，不妨才力似班揚。比于黃絹詞尤妙，酬以霜縑價未當。",
      "唯我有文無賣處，筆鋒銷盡墨池荒。"
    ]
  },
  {
    "volume": 626,
    "sequence": 7,
    "title": "和訪寂上人不遇",
    "author": "陸龜蒙",
    "content": [
      "芭蕉霜後石欄荒，林下無人閉竹房。經抄未成拋素幾，錫環應撼過寒塘。蒲團為拂浮埃散，茶器空懷碧餑香。",
      "早晚卻還宗炳社，夜深風雪對禪床。"
    ]
  },
  {
    "volume": 626,
    "sequence": 8,
    "title": "秋夕文宴",
    "author": "陸龜蒙",
    "content": [
      "筆陣初臨夜正清，擊銅遙認小金鉦。飛觥壯若游燕市，覓句難於下趙城。隔嶺故人因會憶，傍簷棲鳥帶吟驚。",
      "梁王座上多詞客，五韻甘心第七成。"
    ]
  },
  {
    "volume": 626,
    "sequence": 9,
    "title": "南陽廣文欲于荊襄卜居，襲美有贈，代酬次韻",
    "author": "陸龜蒙",
    "content": [
      "不知天隱在何鄉，且欲煙霞跡暫雙。鶴廟未能齊月馭，鹿門聊擬並雲窗。蘚銜荒磴移桑屐，花浸春醪挹石缸。",
      "莫惜查頭容釣伴，也應東印有餘江。"
    ]
  },
  {
    "volume": 626,
    "sequence": 10,
    "title": "和襲美寄毗陵魏處士朴",
    "author": "陸龜蒙",
    "content": [
      "經苑初成墨沼開，何人林下肯尋來。若非宗測圖山后，即是韓康賣藥回。溪籟自吟朱鷺曲，沙雲還作白鷗媒。",
      "唯應地主公田熟，時送君家麹糵材。"
    ]
  },
  {
    "volume": 626,
    "sequence": 11,
    "title": "和襲美初冬偶作寄南陽潤卿次韻",
    "author": "陸龜蒙",
    "content": [
      "逐日生涯敢計冬，可嗟寒事落然空。窗憐返照緣書小，庭喜新霜為橘紅。衰柳尚能和月動，敗蘭猶擬倩煙籠。",
      "不知海上今清淺，試與飛書問洛公。"
    ]
  },
  {
    "volume": 626,
    "sequence": 12,
    "title": "和襲美冬曉章上人院",
    "author": "陸龜蒙",
    "content": [
      "山寒偏是曉來多，況值禪窗雪氣和。病客功夫經未演，故人書信納新磨。閑臨靜案修茶品，獨旁深溪記藥科。",
      "從此逍遙知有地，更乘清月伴君過。"
    ]
  },
  {
    "volume": 626,
    "sequence": 13,
    "title": "和襲美寄題鏡岩周尊師所居",
    "author": "陸龜蒙",
    "content": [
      "見說身輕鶴不如，石房無侶共雲居。清晨自削靈香柹，獨夜空吟碧落書。十洞飛精應遍吸，一簪秋發未曾梳。",
      "知君便入懸珠會，早晚東騎白鯉魚。"
    ]
  },
  {
    "volume": 626,
    "sequence": 14,
    "title": "寒夜文宴得驚字",
    "author": "陸龜蒙",
    "content": [
      "各將寒調觸詩情，旋見微澌入硯生。霜月滿庭人暫起，汀洲半夜雁初驚。三秋每為仙題想，一日多因累句傾。",
      "千里建康衰草外，含毫誰是憶昭明。"
    ]
  },
  {
    "volume": 626,
    "sequence": 15,
    "title": "送潤卿還華陽",
    "author": "陸龜蒙",
    "content": [
      "何事輕舟近臘回，茅家兄弟欲歸來。封題玉洞虛無奏，點檢霜壇沆瀣杯。雲肆先生分氣調，山圖公子愛詞才。",
      "殷勤為向東鄉薦，灑掃含真雪後臺。"
    ]
  },
  {
    "volume": 626,
    "sequence": 16,
    "title": "和襲美為新羅弘惠上人撰靈鷲山周禪師碑送歸詩",
    "author": "陸龜蒙",
    "content": [
      "一函迢遞過東瀛，只為先生處乞銘。已得雄詞封靜檢，卻懷孤影在禪庭。春過異國人應寫，夜讀滄洲怪亦聽。",
      "遙想勒成新塔下，盡望空碧禮文星。"
    ]
  },
  {
    "volume": 626,
    "sequence": 17,
    "title": "和襲美寒日書齋即事三首，每篇各用一韻",
    "author": "陸龜蒙",
    "content": [
      "不必探幽上鬱岡，公齋吟嘯亦何妨。唯求薏苡供僧食，別著氍毹待客床。春近帶煙分短蕙，曉來沖雪撼疏篁。",
      "餘杭山酒猶封在，遙囑高人未肯嘗。",
      "已上星津八月槎，文通猶自學丹砂。仙經寫得空三洞，隱士招來別九華。靜對真圖呼綠齒，偶開神室問黃芽。",
      "方諸更是憐才子，錫賚於君合有差。",
      "名價皆酬百萬餘，尚憐方丈講玄虛。西都賓問曾成賦，東海人求近著書。茅洞煙霞侵寤寐，檀溪風月掛樵漁。",
      "清朝還要廷臣在，兩地甯容便結廬。"
    ]
  },
  {
    "volume": 626,
    "sequence": 18,
    "title": "和襲美臘後送內大德從勖游天臺",
    "author": "陸龜蒙",
    "content": [
      "應緣南國盡南宗，欲訪靈溪路暗通。歸思不離雙闕下，去程猶在四明東。銅瓶淨貯桃花雨，金策閑搖麥穗風。",
      "若戀吾君先拜疏，為論台岳未封公。"
    ]
  },
  {
    "volume": 626,
    "sequence": 19,
    "title": "和襲美寄題玉霄峰葉涵象尊師所居",
    "author": "陸龜蒙",
    "content": [
      "天臺一萬八千丈，師在浮雲端掩扉。永夜只知星斗大，深秋猶見海山微。風前幾降青毛節，雪後應披白羽衣。",
      "南望煙霞空再拜，欲將飛魄問靈威。"
    ]
  },
  {
    "volume": 626,
    "sequence": 20,
    "title": "南陽廣文博士還雷平後寄",
    "author": "陸龜蒙",
    "content": [
      "微微春色染林塘，親撥煙霞坐澗房。陰洞雪膠知未入，濁醪風破的偷嘗。芝台曉用金鐺煮，星度閑將玉鉿量。",
      "幾遍侍晨官欲降，曙壇先起獨焚香。"
    ]
  },
  {
    "volume": 626,
    "sequence": 21,
    "title": "和襲美題支山南峰僧次韻",
    "author": "陸龜蒙",
    "content": [
      "眉毫霜細欲垂肩，自說初棲海嶽年。萬壑煙霞秋後到，一林風雨夜深禪。時翻貝葉添新藏，閑插松枝護小泉。",
      "好是清冬無外事，匡林齋罷向陽眠。"
    ]
  },
  {
    "volume": 626,
    "sequence": 22,
    "title": "送董少卿游茅山",
    "author": "陸龜蒙",
    "content": [
      "威輦高懸度世名，至今仙裔作公卿。將隨羽節朝珠闕，曾佩魚符管赤城。雲凍尚含孤石色，雪幹猶墮古松聲。",
      "應知四扇靈方在，待取歸時綠發生。"
    ]
  },
  {
    "volume": 626,
    "sequence": 23,
    "title": "和襲美寄懷南陽潤卿",
    "author": "陸龜蒙",
    "content": [
      "高抱相逢各絕塵，水經山疏不離身。才情未擬湯從事，玄解猶嫌竺道人。霞染洞泉渾變紫，雪披江樹半和春。",
      "誰憐故國無生計，唯種南塘二畝芹。"
    ]
  },
  {
    "volume": 626,
    "sequence": 24,
    "title": "襲美將以綠罽為贈因成四韻",
    "author": "陸龜蒙",
    "content": [
      "三徑風霜利若刀，襜褕吹斷罥蓬蒿。病中只自悲龍具，世上何人識羽袍。狐貉近懷珠履貴，薜蘿遙羨白巾高。",
      "陳王輕暖如相遺，免致衰荷效廣騷。"
    ]
  },
  {
    "volume": 626,
    "sequence": 25,
    "title": "和過張祜處士丹陽故居",
    "author": "陸龜蒙",
    "content": [
      "勝華通子共悲辛，荒徑今為舊宅鄰。一代交遊非不貴，五湖風月合教貧。魂應絕地為才鬼，名與遺編在史臣。",
      "聞道平生多愛石，至今猶泣洞庭人。"
    ]
  },
  {
    "volume": 626,
    "sequence": 26,
    "title": "和襲美寄廣文先生",
    "author": "陸龜蒙",
    "content": [
      "忽辭明主事真君，直取姜巴路入雲。龍篆拜時輕誥命，霓襟披後小玄纁。峰前北帝三元會，石上東卿九錫文。",
      "應笑世間名利火，等閒靈府剩先焚。"
    ]
  },
  {
    "volume": 626,
    "sequence": 27,
    "title": "和襲美先輩悼鶴",
    "author": "陸龜蒙",
    "content": [
      "一夜圓吭絕不鳴，八公虛道得千齡。方添上客雲眠思，忽伴中仙劍解形。但掩叢毛穿古堞，永留寒影在空屏。",
      "君才幸自清如水，更向芝田為刻銘。"
    ]
  },
  {
    "volume": 626,
    "sequence": 28,
    "title": "幽居有白菊一叢因而成詠呈知己",
    "author": "陸龜蒙",
    "content": [
      "還是延年一種材，即將瑤朵冒霜開。不如紅豔臨歌扇，欲伴黃英入酒杯。陶令接z5堪岸著，梁王高屋好欹來。",
      "月中若有閒田地，為勸嫦娥作意裁。"
    ]
  },
  {
    "volume": 626,
    "sequence": 29,
    "title": "和襲美傷開元觀顧道士",
    "author": "陸龜蒙",
    "content": [
      "何事神超入杳冥，不騎孤鶴上三清。多應白簡迎將去，即是朱陵煉更生。藥奠肯同椒醑味，雲謠空替薤歌聲。",
      "武皇徒有飄飄思，誰問山中宰相名。"
    ]
  },
  {
    "volume": 626,
    "sequence": 30,
    "title": "和襲美醉中即席贈潤卿博士次韻",
    "author": "陸龜蒙",
    "content": [
      "共是虛皇簡上仙，清詞如羽欲飄然。登山凡著幾緉屐，破浪欲乘千里船。遠夢只留丹井畔，閑吟多在酒旗前。",
      "誰知海上無名者，只記漁歌不記年。"
    ]
  },
  {
    "volume": 626,
    "sequence": 31,
    "title": "送浙東德師侍禦罷府西歸",
    "author": "陸龜蒙",
    "content": [
      "王謝遺蹤玉籍仙，三年閑上鄂君船。詩懷白閣僧吟苦，俸買青田鶴價偏。行次野楓臨遠水，醉中衰菊臥涼煙。",
      "芙蓉散盡西歸去，唯有山陰九萬箋。"
    ]
  },
  {
    "volume": 626,
    "sequence": 32,
    "title": "送羊振文先輩往桂陽歸覲",
    "author": "陸龜蒙",
    "content": [
      "風雅先生去一麾，過庭才子趣歸期。讓王門外開帆葉，義帝城中望戟支。郢路漸寒飄雪遠，湘波初暖漲雲遲。",
      "靈均精魄如能問，又得千年賈傅詞。"
    ]
  },
  {
    "volume": 626,
    "sequence": 33,
    "title": "襲美留振文宴龜蒙抱病不赴猥示倡和因次韻酬謝",
    "author": "陸龜蒙",
    "content": [
      "綺席風開照露晴，只將茶荈代雲觥。繁弦似玉紛紛碎，佳妓如鴻一一驚。毫健幾多飛藻客，羽寒寥落映花鶯，幽人獨自西窗晚，閑憑香檉反照明。"
    ]
  },
  {
    "volume": 626,
    "sequence": 34,
    "title": "和襲美重送圓載上人歸日本國",
    "author": "陸龜蒙",
    "content": [
      "老思東極舊岩扉，卻待秋風泛舶歸。曉梵陽烏當石磬，夜禪陰火照田衣。見翻經論多盈篋，親植杉松大幾圍。",
      "遙想到時思魏闕，只應遙拜望斜暉。"
    ]
  },
  {
    "volume": 626,
    "sequence": 35,
    "title": "和襲美褚家林亭",
    "author": "陸龜蒙",
    "content": [
      "一陣西風起浪花，繞欄杆下散瑤華。高窗曲檻仙侯府，臥葦荒芹白鳥家。孤島待寒凝片月，遠山終日送餘霞。",
      "若知方外還如此，不要秋乘上海槎。"
    ]
  },
  {
    "volume": 626,
    "sequence": 36,
    "title": "歸雁",
    "author": "陸龜蒙",
    "content": [
      "北走南徵象我曹，天涯迢遞翼應勞。似悲邊雪音猶苦，初背嶽雲行未高。月島聚棲防暗繳，風灘斜起避驚濤。",
      "時人不問隨陽意，空拾欄邊翡翠毛。"
    ]
  },
  {
    "volume": 626,
    "sequence": 37,
    "title": "王先輩草堂",
    "author": "陸龜蒙",
    "content": [
      "松徑隈雲到靜堂，杏花臨澗水流香。身從亂後全家隱，日校人間一倍長。金籙漸加新品秩，玉皇偏賜羽衣裳。",
      "何如聖代彈冠出，方朔曾為漢侍郎。"
    ]
  },
  {
    "volume": 626,
    "sequence": 38,
    "title": "傷越",
    "author": "陸龜蒙",
    "content": [
      "越溪自古好風煙，盜束兵纏已半年。訪戴客愁隨水遠，浣紗人泣共埃捐。臨焦賴灑王師雨，欲墮重登刺史天。",
      "早晚山川盡如故，清吟閑上鄂君船。"
    ]
  },
  {
    "volume": 626,
    "sequence": 39,
    "title": "新定陪太守一百五夜南館玩月",
    "author": "陸龜蒙",
    "content": [
      "風雨教春處處傷，一宵雲盡見滄浪。全無片燭侵光彩，只有清灘助雪霜。煙蔽棹歌歸浦漵，露將花影到衣裳。",
      "卻嫌殷浩南樓夕，一帶秋聲入恨長。"
    ]
  },
  {
    "volume": 626,
    "sequence": 40,
    "title": "中元夜寄道侶二首",
    "author": "陸龜蒙",
    "content": [
      "學餌霜茸骨未輕，每逢真夕夢還清。丁甯獨受金妃約，許與親題玉篆名。月苦撼殘臨水佩，風微飄斷系雲纓。",
      "須臾枕上桐窗曉，露壓千枝滴滴聲。",
      "橘齋風露已清餘，東郭先生病未除。孤枕易為蛩破夢，短簷難得燕傳書。廣雲披日君應近，倒影裁花我尚疏。",
      "唯羨羽人襟似水，平持旄節步空虛。"
    ]
  },
  {
    "volume": 626,
    "sequence": 41,
    "title": "寄懷華陽道士",
    "author": "陸龜蒙",
    "content": [
      "華陽門外五芝生，餐罷愁君入杳冥。遙夜獨棲還有夢，昔年相見便忘形。為分科鬥親鉛槧，與說蜉蝣坐竹欞。",
      "醮後幾時歸紫閣，別來終日誦黃庭。閑教辨藥僮名甲，靜識窺巢鶴姓丁。絕澗飲羊春水膩，傍林燒石野煙腥。",
      "深沈穀響含疏磬，片段嵐光落畫屏。休采古書探禹穴，自刊新曆鬥堯蓂。珠宮鳳合迎蕭史，玉籍人誰訪蔡經？",
      "架上黑椽長褐穩，案頭丹篆小符靈。霓軒入洞齊初月，羽節升壇拜七星。當路獨行沖虎豹，向風孤嘯起雷霆。",
      "凝神密室多生白，敘事聯編盡殺青。匝地山川皆暗寫，隱天竽籟只閑聽。分張火力燒金灶，拂拭苔痕洗酒瓶。",
      "翠壁上吟朝複暮，暖雲邊臥醉還醒。倚身長短裁筇杖，倩客高低結草亭。直用森嚴朝北帝，愛將清淺問東溟。",
      "常思近圃看栽杏，擬借鄰峰伴采苓。掩樹半扉晴靄靄，背琴殘燭曉熒熒。舊來捫虱知王猛，欲去為龍歎管寧。",
      "蟾魄幾應臨蕙帳，漁竿猶尚枕楓汀。銜煙細草無端綠，冒雨閑花作意馨。掠岸驚波沈翡翠，入簷斜照礙蜻蜓。",
      "初征漢棧宜飛檄，待破燕山好勒銘。六轡未收千里馬，一囊空負九秋螢。我悲雌伏真方枘，他騁雄材似建瓴。",
      "合在深崖齊散術，自求滄海點流萍。頻拋俗物心還爽，遠憶幽期目剩瞑。見買扁舟束真誥，手披仙語任揚舲。"
    ]
  }
]