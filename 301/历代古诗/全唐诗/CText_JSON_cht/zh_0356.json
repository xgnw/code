[
  {
    "volume": 356,
    "sequence": 1,
    "title": "更衣曲",
    "author": "劉禹錫",
    "content": [
      "博山炯炯吐香霧，紅燭引至更衣處。夜如何其夜漫漫，鄰雞未鳴寒雁度。庭前雪壓松桂叢，廊下點點懸紗籠。",
      "滿堂醉客爭笑語，嘈囋琵琶青幕中。"
    ]
  },
  {
    "volume": 356,
    "sequence": 2,
    "title": "桃源行",
    "author": "劉禹錫",
    "content": [
      "漁舟何招招，浮在武陵水。拖綸擲餌信流去，誤入桃源行數裏。清源尋盡花綿綿，踏花覓徑至洞前。",
      "洞門蒼黑煙霧生，暗行數步逢虛明。俗人毛骨驚仙子，爭來致詞何至此。須臾皆破冰雪顏，笑言委曲問人間。",
      "因嗟隱身來種玉，不知人世如風燭。筵羞石髓勸客餐，燈爇松脂留客宿。雞聲犬聲遙相聞，曉色蔥籠開五雲。",
      "漁人振衣起出戶，滿庭無路花紛紛。翻然恐失鄉縣處，一息不肯桃源住。桃花滿溪水似鏡，塵心如垢洗不去。",
      "仙家一出尋無蹤，至今流水山重重。"
    ]
  },
  {
    "volume": 356,
    "sequence": 3,
    "title": "洞庭秋月行",
    "author": "劉禹錫",
    "content": [
      "洞庭秋月生湖心，層波萬頃如熔金。孤輪徐轉光不定，遊氣濛濛隔寒鏡。是時白露三秋中，湖平月上天地空。",
      "岳陽樓頭暮角絕，蕩漾已過君山東。山城蒼蒼夜寂寂，水月逶迤繞城白。蕩槳巴童歌竹枝，連檣估客吹羌笛。",
      "勢高夜久陰力全，金氣肅肅開星躔。浮雲野馬歸四裔，遙望星斗當中天。天雞相呼曙霞出，斂影含光讓朝日。",
      "日出喧喧人不閑，夜來清景非人間。"
    ]
  },
  {
    "volume": 356,
    "sequence": 4,
    "title": "九華山歌",
    "author": "劉禹錫",
    "content": [
      "奇峰一見驚魂魄，意想洪爐始開闢。疑是九龍夭矯欲攀天，忽逢霹靂一聲化為石，不然何至今，悠悠億萬年，氣勢不死如騰屳。雲含幽兮月添冷，月凝暉兮江漾影。",
      "結根不得要路津，迥秀長在無人境。軒皇封禪登雲亭，大禹會計臨東溟。乘樏不來廣樂絕，獨與猿鳥愁青熒。",
      "君不見敬亭之山黃索漠，兀如斷岸無棱角。",
      "宣城謝守一首詩，遂使聲名齊五嶽。九華山，九華山，自是造化一尤物，焉能籍甚乎人間。"
    ]
  },
  {
    "volume": 356,
    "sequence": 5,
    "title": "泰娘歌",
    "author": "劉禹錫",
    "content": [
      "泰娘家本閶門西，門前綠水環金堤。有時妝成好天氣，走上皋橋折花戲。風流太守韋尚書，路傍忽見停隼旟。",
      "鬥量明珠鳥傳意，紺幰迎入專城居。長鬟如雲衣似霧，錦茵羅薦承輕步。舞學驚鴻水榭春，歌傳上客蘭堂暮。",
      "從郎西入帝城中，貴遊簪組香簾櫳。低鬟緩視抱明月，纖指破撥生胡風。繁華一旦有消歇，題劍無光履聲絕。",
      "洛陽舊宅生草萊，杜陵蕭蕭松柏哀。妝奩蟲網厚如繭，博山爐側傾寒灰。蘄州刺史張公子，白馬新到銅駝裏。",
      "自言買笑擲黃金，月墮雲中從此始。安知鵩鳥座隅飛，寂寞旅魂招不歸。秦嘉鏡有前時結，韓壽香銷故篋衣。",
      "山城少人江水碧，斷雁哀猿風雨夕。朱弦已絕為知音，雲鬢未秋私自惜。舉目風煙非舊時，夢尋歸路多參差。",
      "如何將此千行淚，更灑湘江斑竹枝。"
    ]
  },
  {
    "volume": 356,
    "sequence": 6,
    "title": "龍陽縣歌",
    "author": "劉禹錫",
    "content": [
      "縣門白日無塵土，百姓縣前挽魚罟。主人引客登大堤，小兒縱觀黃犬怒。鷓鴣驚鳴繞籬落，橘柚垂芳照窗戶。",
      "沙平草綠見吏稀，寂曆斜陽照縣鼓。"
    ]
  },
  {
    "volume": 356,
    "sequence": 7,
    "title": "牆陰歌",
    "author": "劉禹錫",
    "content": [
      "白日左右浮天潢，朝晡影入東西牆。昔為兒童在陰戲，當時意小覺日長。東鄰侯家吹笙簧，隨陰促促移象床。",
      "西鄰田舍乏糟糠，就影汲汲舂黃粱。因思九州四海外，家家只占牆陰內。莫言牆陰數尺間，老卻主人如等閒。",
      "君看眼前光陰促，中心莫學太行山。"
    ]
  },
  {
    "volume": 356,
    "sequence": 8,
    "title": "踏潮歌",
    "author": "劉禹錫",
    "content": [
      "屯門積日無回飆，滄波不歸成踏潮。轟如鞭石矻且搖，亙空欲駕黿鼉橋。驚湍蹙縮悍而驕，大陵高岸失岧嶢。",
      "四邊無阻音響調，背負元氣掀重霄。介鯨得性方逍遙，仰鼻噓吸揚朱翹。海人狂顧迭相招，罽衣髽首聲嘵嘵。",
      "征南將軍登麗譙，赤旗指麾不敢囂。翌日風回沴氣消，歸濤納納景昭昭。烏泥白沙複滿海，海色不動如青瑤。"
    ]
  },
  {
    "volume": 356,
    "sequence": 9,
    "title": "白鷺兒",
    "author": "劉禹錫",
    "content": [
      "白鷺兒，最高格。毛衣新成雪不敵，眾禽喧呼獨凝寂。",
      "孤眠芊芊草，久立潺潺石。前山正無雲，飛去入遙碧。"
    ]
  },
  {
    "volume": 356,
    "sequence": 10,
    "title": "平齊行二首",
    "author": "劉禹錫",
    "content": [
      "胡塵昔起薊北門，河南地屬平盧軍。貂裘代馬繞東嶽，嶧陽孤桐削為角。地形十二虜意驕，恩澤含容曆四朝。",
      "魯人皆解帶弓箭，齊人不復聞簫韶。今朝天子聖神武，手握玄符平九土。初哀狂童襲故事，文告不來方振怒。",
      "去秋詔下誅東平，官軍四合猶嬰城。春來群烏噪且驚，氣如壞山墮其庭。牙門大將有劉生，夜半射落欃槍星。",
      "帳中虜血流滿地，門外三軍舞連臂。驛騎函首過黃河，城中無賊天氣和。朝廷侍郎來慰撫，耕夫滿野行人歌。",
      "泰山沉寇六十年，旅祭不享生愁煙。今逢聖君欲封禪，神使陰兵來助戰。妖氣掃盡河水清，日觀杲杲卿雲見。",
      "開元皇帝東封時，百神受職爭賓士。千鈞猛簴順流下，洪波涵淡浮熊羆。侍臣燕公秉文筆，玉檢告天無愧詞。",
      "當今睿孫承聖祖，嶽神望幸河宗舞。青門大道屬車塵，共待葳蕤翠華舉。"
    ]
  },
  {
    "volume": 356,
    "sequence": 11,
    "title": "送裴處士應制舉詩",
    "author": "劉禹錫",
    "content": [
      "裴生久在風塵裏，氣勁言高少知己。注書曾學鄭司農，曆國多於孔夫子。往年訪我到連州，無窮絕境終日遊。",
      "登山雨中試蠟屐，入洞夏裏披貂裘。白帝城邊又相遇，斂翼三年不飛去。忽然結束如秋蓬，自稱對策明光宮。",
      "人言策中說何事，掉頭不答看飛鴻。彤庭翠松迎曉日，鳳銜金榜雲間出。中貴腰鞭立傾酒，宰臣委佩觀搖筆。",
      "古稱射策如彎弧，一發偶中何時無。由來草澤無忌諱，努力滿挽當亨衢。憶得當年識君處，嘉禾驛後聯牆住。",
      "垂鉤釣得王餘魚，踏芳共登蘇小墓。此事今同夢想間，相看一笑且開顏。老大希逢舊鄰里，為君扶病到方山。"
    ]
  },
  {
    "volume": 356,
    "sequence": 12,
    "title": "三鄉驛樓伏睹玄宗望女幾山詩，小臣斐然有感",
    "author": "劉禹錫",
    "content": [
      "開元天子萬事足，唯惜當時光景促。三鄉陌上望仙山，歸作霓裳羽衣曲。仙心從此在瑤池，三清八景相追隨。",
      "天上忽乘白雲去，世間空有秋風詞。"
    ]
  },
  {
    "volume": 356,
    "sequence": 13,
    "title": "城西行",
    "author": "劉禹錫",
    "content": [
      "城西簇簇三叛族，叛者為誰蔡吳蜀。中使提刀出禁來，九衢車馬轟如雷。臨刑與酒杯未覆，讎家白官先請肉。",
      "守吏能然董卓臍，饑烏來覘桓玄目。城西人散泰階平，雨洗血痕春草生。"
    ]
  },
  {
    "volume": 356,
    "sequence": 14,
    "title": "武昌老人說笛歌",
    "author": "劉禹錫",
    "content": [
      "武昌老人七十餘，手把庾令相問書。自言少小學吹笛，早事曹王曾賞激。往年鎮戍到蘄州，楚山蕭蕭笛竹秋。",
      "當時買材恣搜索，典卻身上烏貂裘。古苔蒼蒼封老節，石上孤生飽風雪。商聲五音隨指發，水中龍應行雲絕。",
      "曾將黃鶴樓上吹，一聲占盡秋江月。如今老去語尤遲，音韻高低耳不知。氣力已微心尚在，時時一曲夢中吹。"
    ]
  },
  {
    "volume": 356,
    "sequence": 15,
    "title": "西山蘭若試茶歌",
    "author": "劉禹錫",
    "content": [
      "山僧後簷茶數叢，春來映竹抽新茸。宛然為客振衣起，自傍芳叢摘鷹觜。斯須炒成滿室香，便酌砌下金沙水。",
      "驟雨松聲入鼎來，白雲滿碗花徘徊。悠揚噴鼻宿酲散，清峭徹骨煩襟開。陽崖陰嶺各殊氣，未若竹下莓苔地。",
      "炎帝雖嘗未解煎，桐君有籙那知味。新芽連拳半未舒，自摘至煎俄頃餘。木蘭沾露香微似，瑤草臨波色不如。",
      "僧言靈味宜幽寂，采采翹英為嘉客。不辭緘封寄郡齋，磚井銅爐損標格。何況蒙山顧渚春，白泥赤印走風塵。",
      "欲知花乳清泠味，須是眠雲跂石人。"
    ]
  },
  {
    "volume": 356,
    "sequence": 16,
    "title": "聚蚊謠",
    "author": "劉禹錫",
    "content": [
      "沉沉夏夜蘭堂開，飛蚊伺暗聲如雷。嘈然欻起初駭聽，殷殷若自南山來。喧騰鼓舞喜昏黑，昧者不分聽者惑。",
      "露花滴瀝月上天，利觜迎人著不得。我軀七尺爾如芒，我孤爾眾能我傷。天生有時不可遏，為爾設幄潛匡床。",
      "清商一來秋日曉，羞爾微形飼丹鳥。"
    ]
  },
  {
    "volume": 356,
    "sequence": 17,
    "title": "百舌吟",
    "author": "劉禹錫",
    "content": [
      "曉星寥落春雲低，初聞百舌間關啼。花樹滿空迷處所，搖動繁英墜紅雨。笙簧百囀音韻多，黃鸝吞聲燕無語。",
      "東方朝日遲遲升，迎風弄景如自矜。數聲不盡又飛去，何許相逢綠楊路。綿蠻宛轉似娛人，一心百舌何紛紛。",
      "酡顏俠少停歌聽，墜珥妖姬和睡聞。可憐光景何時盡，誰能低回避鷹隼。廷尉張羅自不關，潘郎挾彈無情損。",
      "天生羽族爾何微，舌端萬變乘春暉。南方朱鳥一朝見，索漠無言蒿下飛。"
    ]
  },
  {
    "volume": 356,
    "sequence": 18,
    "title": "飛鳶操",
    "author": "劉禹錫",
    "content": [
      "鳶飛杳杳青雲裏，鳶鳴蕭蕭風四起。旗尾飄揚勢漸高，箭頭砉劃聲相似。長空悠悠霽日懸，六翮不動凝風煙。",
      "遊鶤翔雁出其下，慶雲清景相迴旋。忽聞饑烏一噪聚，瞥下雲中爭腐鼠。騰音礪吻相喧呼，仰天大嚇疑鵷雛。",
      "畏人避犬投高處，俯啄無聲猶屢顧。青鳥自愛玉山禾，仙禽徒貴華亭露。朴樕危巢向暮時，毰毸飽腹蹲枯枝。",
      "游童挾彈一麾肘，臆碎羽分人不悲。天生眾禽各有類，威鳳文章在仁義。鷹隼儀形螻蟻心，雖能戾天何足貴。"
    ]
  },
  {
    "volume": 356,
    "sequence": 19,
    "title": "秋螢引",
    "author": "劉禹錫",
    "content": [
      "漢陵秦苑遙蒼蒼，陳根腐葉秋螢光。夜空寥寂金氣淨，千門九陌飛悠揚。紛綸暉映互明滅，金爐星噴鐙花發。",
      "露華洗濯清風吹，低昂不定招搖垂。高麗罘罳照珠網，斜曆璿題舞羅幌。曝衣樓上拂香裙，承露臺前轉仙掌。",
      "槐市諸生夜讀書，北窗分明辨魯魚。行子東山起征思，中郎騎省悲秋氣。銅雀人歸自入簾，長門帳開來照淚。",
      "誰言向晦常自明，兒童走步嬌女爭。天生有光非自衒，遠近低昂暗中見。撮蚊妖鳥亦夜起，翅如車輪而已矣。"
    ]
  },
  {
    "volume": 356,
    "sequence": 20,
    "title": "傷秦姝行",
    "author": "劉禹錫",
    "content": [
      "長安二月花滿城，插花女兒彈銀箏。南宮仙郎下朝晚，曲頭駐馬聞新聲。馬蹄逶遲心蕩漾，高樓已遠猶頻望。",
      "此時意重千金輕，鳥傳消息紺輪迎。芳筵銀燭一相見，淺笑低鬟初目成。蜀弦錚摐指如玉，皇帝弟子韋家曲。",
      "青牛文梓赤金簧，玫瑰寶柱秋雁行。斂蛾收袂凝清光，抽弦緩調怨且長。八鸞鏘鏘渡銀漢，九雛威鳳鳴朝陽。",
      "曲終韻盡意不足，餘思悄絕愁空堂。從郎鎮南別城闕，樓船理曲瀟湘月。馮夷蹁躚舞淥波，鮫人出聽停綃梭。",
      "北池含煙瑤草短。萬松亭下清風滿。秦聲一曲此時聞，嶺泉嗚咽南雲斷。來自長陵小市東，蕣華零落瘴江風。",
      "侍兒掩泣收銀甲，鸚鵡不言愁玉籠。博山爐中香自滅，鏡奩塵暗同心結。從此東山非昔遊，長嗟人與弦俱絕。"
    ]
  },
  {
    "volume": 356,
    "sequence": 21,
    "title": "競渡曲",
    "author": "劉禹錫",
    "content": [
      "沅江五月平堤流，邑人相將浮彩舟。靈均何年歌已矣，哀謠振楫從此起。楊桴擊節雷闐闐，亂流齊進聲轟然。",
      "蛟龍得雨鬐鬣動，螮蝀飲河形影聯。刺史臨流褰翠幃，揭竿命爵分雄雌。先鳴餘勇爭鼓舞，未至銜枚顏色沮。",
      "百勝本自有前期，一飛由來無定所。風俗如狂重此時，縱觀雲委江之湄。彩旗夾岸照蛟室，羅襪淩波呈水嬉。",
      "曲終人散空愁暮，招屈亭前水東注。"
    ]
  },
  {
    "volume": 356,
    "sequence": 22,
    "title": "翰林白二十二學士見寄詩一百篇，因以答貺",
    "author": "劉禹錫",
    "content": [
      "吟君遺我百篇詩，使我獨坐形神馳。玉琴清夜人不語，琪樹春朝風正吹。郢人斤斫無痕跡，仙人衣裳棄刀尺。",
      "世人方內欲相尋，行盡四維無處覓。"
    ]
  },
  {
    "volume": 356,
    "sequence": 23,
    "title": "憶春草",
    "author": "劉禹錫",
    "content": [
      "憶春草，處處多情洛陽道。金谷園中見日遲，銅駝陌上迎風早。河南大君頻出難，只得池塘十步看。",
      "府門閉後滿街月，幾處遊人草頭歇。館娃宮外姑蘇台，鬱鬱芊芊撥不開。無風自偃君知否，西子裙裾曾拂來。"
    ]
  },
  {
    "volume": 356,
    "sequence": 24,
    "title": "樂天寄憶舊遊，因作報白君以答",
    "author": "劉禹錫",
    "content": [
      "報白君，別來已渡江南春。江南春色何處好，燕子雙飛故官道。春城三百七十橋，夾岸朱樓隔柳條。",
      "丫頭小兒蕩畫槳，長袂女郎簪翠翹。郡齋北軒卷羅幕，碧池逶迤繞畫閣。池邊綠竹桃李花，花下舞筵鋪彩霞。",
      "吳娃足情言語黠，越客有酒巾冠斜。坐中皆言白太守，不負風光向杯酒。酒酣襞箋飛逸韻，至今傳在人人口。",
      "報白君，相思空望嵩丘雲。其奈錢塘蘇小小，憶君淚點石榴裙。"
    ]
  },
  {
    "volume": 356,
    "sequence": 25,
    "title": "兩如何詩謝裴令公贈別二首",
    "author": "劉禹錫",
    "content": [
      "一言一顧重，重何如。今日陪游清洛苑，昔年別入承明廬。",
      "一東一西別，別何如。終期大冶再熔煉，願托扶搖翔碧虛。"
    ]
  },
  {
    "volume": 356,
    "sequence": 26,
    "title": "唐侍禦寄游道林嶽麓二寺詩並沈中丞姚員外所和見征繼作",
    "author": "劉禹錫",
    "content": [
      "湘西古刹雙蹲蹲，群峰朝拱如駿奔。青松步障深五裏，龍宮黯黯神為閽。高殿呀然壓蒼巘，俯瞰長江疑欲吞。",
      "橘洲泛浮金實動，水郭繚繞朱樓鶱。語餘百響入天籟，眾奇引步輕翩翻。泉清石布博棋子，蘿密鳥韻如簧言。",
      "回廊架險高且曲，新徑穿林明複昏。淺流忽濁山獸過，古木半空天火痕。星使雙飛出禁垣，元侯餞之游石門。",
      "紫髯翼從紅袖舞，竹風松雪香溫黁。遠持清瑣照巫峽，一戛驚斷三聲猿。靈山會中身不預，吟想峭絕愁精魂。",
      "恨無黃金千萬餅，布地買取為丘園。"
    ]
  },
  {
    "volume": 356,
    "sequence": 27,
    "title": "將赴汝州，途出浚下，留辭李相公",
    "author": "劉禹錫",
    "content": [
      "長安舊遊四十載，鄂渚一別十四年。後來富貴已零落，歲寒松柏猶依然。初逢貞元尚文主，雲闕天池共翔舞。",
      "相看卻數六朝臣，屈指如今無四五。夷門天下之咽喉，昔時往往生瘡疣。聯翩舊相來鎮壓，四海吐納皆通流。",
      "久別凡經幾多事，何由說得平生意。千思萬慮盡如空，一笑一言真可貴。世間何事最殷勤，白頭將相逢故人。",
      "功成名遂會歸老，請向東山為近鄰。"
    ]
  },
  {
    "volume": 356,
    "sequence": 28,
    "title": "平蔡州三首",
    "author": "劉禹錫",
    "content": [
      "蔡州城中眾心死，妖星夜落照壕水。漢家飛將下天來，馬棰一揮門洞開。賊徒崩騰望旗拜，有若群蟄驚春雷。",
      "狂童面縛登檻車，太白夭矯垂捷書。相公從容來鎮撫，常侍郊迎負文弩。四人歸業閭里間，小兒跳浪健兒舞。",
      "汝南晨雞喔喔鳴，城頭鼓角音和平。路傍老人憶舊事，相與感激皆涕零。老人收泣前致辭，官軍入城人不知。",
      "忽驚元和十二載，重見天寶承平時。",
      "九衢車馬渾渾流，使臣來獻淮西囚。四夷聞風失匕箸，天子受賀登高樓。妖童擢發不足數，血污城西一抔土。",
      "南峰無火楚澤間，夜行不鎖穆陵關。策勳禮畢天下泰，猛士按劍看恒山。"
    ]
  },
  {
    "volume": 356,
    "sequence": 29,
    "title": "送僧仲剬東遊兼寄呈靈澈上人",
    "author": "劉禹錫",
    "content": [
      "釋子道成神氣閑，住持曾上清涼山。晴空禮拜見真像，金毛五髻卿雲間。西游長安隸僧籍，本寺門前曲江碧。",
      "松間白月照寶書，竹下香泉灑瑤席。前時學得經論成，賓士象馬開禪扃。高筵談柄一麾拂，講下門徒如醉醒。",
      "舊聞南方多長老，次第來入荊門道。荊州本自重彌天，南朝塔廟猶依然。宴坐東陽枯樹下，經行居止故台邊。",
      "忽憶遺民社中客，為我衡陽駐飛錫。講罷同尋相鶴經，閑來共蠟登山屐。一旦揚眉望沃州，自言王謝許同遊。",
      "憑將雜擬三十首，寄與江南湯慧休。"
    ]
  },
  {
    "volume": 356,
    "sequence": 30,
    "title": "觀棋歌送儇師西游",
    "author": "劉禹錫",
    "content": [
      "長沙男子東林師，閑讀藝經工弈棋。有時凝思如入定，暗覆一局誰能知。今年訪予來小桂，方袍袖中貯新勢。",
      "山人無事秋日長，白晝懵懵眠匡床。因君臨局看鬥智，不覺遲景沉西牆。自從仙人遇樵子，直到開元王長史。",
      "前身後身付餘習，百變千化無窮已。初疑磊落曙天星，次見搏擊三秋兵。雁行布陳眾未曉，虎穴得子人皆驚。",
      "行盡三湘不逢敵，終日饒人損機格。自言台閣有知音，悠然遠起西遊心。商山夏木陰寂寂，好處徘徊駐飛錫。",
      "忽思爭道畫平沙，獨笑無言心有適。藹藹京城在九天，貴遊豪士足華筵。此時一行出人意，賭取聲名不要錢。"
    ]
  },
  {
    "volume": 356,
    "sequence": 31,
    "title": "吐綬鳥詞",
    "author": "劉禹錫",
    "content": [
      "越山有鳥翔寥廓，嗉中天綬光若若。越人偶見而奇之，因名吐綬江南知。四明天姥神仙地，朱鳥星精鐘異氣。",
      "赤玉雕成彪炳毛，紅綃翦出玲瓏翅。湖煙始開山日高，迎風吐綬盤花絛。臨波似染琅琊草，映葉疑開阿母桃。",
      "花紅草綠人間事，未若靈禽自然貴。鶴吐明珠暫報恩，鵲銜金印空為瑞。春和秋霽野花開，玩景尋芳處處來。",
      "翠幕雕籠非所慕，珠丸柘彈莫相猜。棲月啼煙淩縹緲，高林先見金霞曉。三山仙路寄遙情，刷羽揚翹欲上征。",
      "不學碧雞依井絡，願隨青鳥向層城。太液池中有黃鵠，憐君長向高枝宿。如何一借羊角風，來聽簫韶九成曲。"
    ]
  },
  {
    "volume": 356,
    "sequence": 32,
    "title": "八月十五日夜桃源玩月",
    "author": "劉禹錫",
    "content": [
      "塵中見月心亦閑，況是清秋仙府間。凝光悠悠寒露墜，此時立在最高山。碧虛無雲風不起，山上長松山下水。",
      "群動翛然一顧中，天高地平千萬里。少君引我升玉壇，禮空遙請真仙官。雲輧欲下星斗動，天樂一聲肌骨寒。",
      "金霞昕昕漸東上，輪欹影促猶頻望。絕景良時難再並，他年此日應惆悵。"
    ]
  },
  {
    "volume": 356,
    "sequence": 33,
    "title": "送鴻舉游江西",
    "author": "劉禹錫",
    "content": [
      "禪客學禪兼學文，出山初似無心雲。從風卷舒來何處，繚繞巴山不得去。山州古寺好閒居，讀盡龍王宮裏書。",
      "使君灘頭揀石硯，白帝城邊尋野蔬。忽然登高心瞥起，又欲浮杯信流水。煙波浩淼魚鳥情，東去三千三百里。",
      "荊門峽斷無盤渦，湘平漢闊清光多。廬山霧開見瀑布，江西月淨聞漁歌。鐘陵八郡多名守，半是西方社中友。",
      "與師相見便談空，想得高齋獅子吼。"
    ]
  },
  {
    "volume": 356,
    "sequence": 34,
    "title": "采菱行",
    "author": "劉禹錫",
    "content": [
      "白馬湖平秋日光，紫菱如錦彩鴛翔。蕩舟游女滿中央，采菱不顧馬上郎。爭多逐勝紛相向，時轉蘭橈破輕浪。",
      "長鬟弱袂動參差，釵影釧文浮蕩漾。笑語哇咬顧晚暉，蓼花緣岸扣舷歸。歸來共到市橋步，野蔓系船萍滿衣。",
      "家家竹樓臨廣陌，下有連檣多估客。攜觴薦芰夜經過，醉踏大堤相應歌。屈平祠下沅江水，月照寒波白煙起。",
      "一曲南音此地聞，長安北望三千里。"
    ]
  },
  {
    "volume": 356,
    "sequence": 35,
    "title": "和牛相公南溪醉歌見寄",
    "author": "劉禹錫",
    "content": [
      "脫屣將相守沖謙，唯於山水獨不廉。枕伊背洛得勝地，鳴皋少室來軒簷。相形面勢默指畫，言下變化隨顧瞻。",
      "清池曲榭人所致，野趣幽芳天與添。有時轉入潭島間，珍木如幄藤為簾。忽然便有江湖思，沙礫平淺草纖纖。",
      "怪石釣出太湖底，珠樹移自天臺尖。崇蘭迎風綠泛豔，坼蓮含露紅dM襜。修廊架空遠岫入，弱柳覆檻流波沾。",
      "渚蒲抽芽劍脊動，岸荻迸筍錐頭銛。攜觴命侶極永日。",
      "此會雖數心無厭。人皆置莊身不到，富貴難與逍遙兼。",
      "唯公出處得自在，決就放曠辭炎炎。座賓盡歡恣談謔，愧我掉頭還奮髯。能令商於多病客，亦覺自適非沉潛。"
    ]
  },
  {
    "volume": 356,
    "sequence": 36,
    "title": "和浙西李大夫霜夜對月，聽小童吹觱篥歌，依本韻",
    "author": "劉禹錫",
    "content": [
      "海門雙青暮煙歇，萬頃金波湧明月。侯家小兒能觱篥，對此清光天性發。長江凝練樹無風，瀏栗一聲霄漢中。",
      "涵胡畫角怨邊草，蕭瑟清蟬吟野叢。沖融頓挫心使指，雄吼如風轉如水。思婦多情珠淚垂，仙禽欲舞雙翅起。",
      "郡人寂聽衣滿霜，江城月斜樓影長。才驚指下繁韻息，已見樹杪明星光。謝公高齋吟激楚，戀闕心同在羈旅。",
      "一奏荊人白雪歌，如聞雒客扶風鄔。吳門水驛按山陰，文字殷勤寄意深。欲識陽陶能絕處，少年榮貴道傷心。"
    ]
  },
  {
    "volume": 356,
    "sequence": 37,
    "title": "歎水別白二十二",
    "author": "劉禹錫",
    "content": [
      "水。至清，盡美。從一勺，至千里。利人利物，時行時止。道性淨皆然，交情淡如此。君游金穀堤上，我在石渠署裏。兩心相憶似流波，潺湲日夜無窮已。"
    ]
  },
  {
    "volume": 356,
    "sequence": 38,
    "title": "同留守王僕射各賦春中一物，從一韻至七",
    "author": "劉禹錫",
    "content": [
      "鶯。能語，多情。春將半，天欲明。始逢南陌，複集東城。林疏時見影，花密但聞聲。營中緣催短笛，樓上來定哀箏。千門萬戶垂楊裏，百轉如簧煙景晴。"
    ]
  },
  {
    "volume": 356,
    "sequence": 39,
    "title": "傷我馬詞",
    "author": "劉禹錫",
    "content": [
      "生於磧礪善馳走，萬里南來困丘阜。青菰寒菽非適口，病聞北風猶舉首。金台已平骨空朽，投之龍淵從爾友。"
    ]
  },
  {
    "volume": 356,
    "sequence": 40,
    "title": "清湘詞二首",
    "author": "劉禹錫",
    "content": [
      "湘水流，湘水流，九疑雲物至今愁。君問二妃何處所，零陵香草雨中收。",
      "斑竹枝，斑竹枝，淚痕點點寄相思。楚客欲聞瑤瑟怨，瀟湘深夜月明時。"
    ]
  },
  {
    "volume": 356,
    "sequence": 41,
    "title": "和樂天春詞，依憶江南曲拍為句",
    "author": "劉禹錫",
    "content": [
      "春去也，多謝洛城人。弱柳從風疑舉袂，叢蘭裛露似沾巾。獨坐亦含嚬。",
      "春過也，笑惜豔陽年。猶有桃花流水上，無辭竹葉醉樽前。惟待見青天。"
    ]
  },
  {
    "volume": 356,
    "sequence": 42,
    "title": "澤宮詩",
    "author": "劉禹錫",
    "content": [
      "秩秩澤宮，有的維鵠。祁祁庶士，於以幹祿。",
      "彼鵠斯微，若止若翔。千里之差，起於毫芒。",
      "我矢既直，我弓既良，依于高墉，因我不臧。",
      "高墉伊何，維器與時。視之以心，誰謂鵠微。"
    ]
  },
  {
    "volume": 356,
    "sequence": 43,
    "title": "酬令狐相公六言見寄",
    "author": "劉禹錫",
    "content": [
      "已嗟別離太遠，更被光陰苦催。吳苑燕辭人去，汾川雁帶書來。愁吟月落猶望，憶夢天明未回。",
      "今日便令歌者，唱兄詩送一杯。"
    ]
  },
  {
    "volume": 356,
    "sequence": 44,
    "title": "答樂天臨都驛見贈",
    "author": "劉禹錫",
    "content": [
      "北固山邊波浪，東都城裏風塵。",
      "世事不同心事，新人何似故人。"
    ]
  },
  {
    "volume": 356,
    "sequence": 45,
    "title": "再贈樂天",
    "author": "劉禹錫",
    "content": [
      "一政政官軋軋，一年年老駸駸。",
      "身外名何足算，別來詩且同吟。"
    ]
  },
  {
    "volume": 356,
    "sequence": 46,
    "title": "酬楊侍郎憑見寄",
    "author": "劉禹錫",
    "content": [
      "十年毛羽摧頹，一旦天書召回。",
      "看看瓜時欲到，故侯也好歸來。"
    ]
  }
]