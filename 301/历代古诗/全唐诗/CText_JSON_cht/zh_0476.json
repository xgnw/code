[
  {
    "volume": 476,
    "sequence": 1,
    "title": "至日荷李常侍過郊居",
    "author": "熊孺登",
    "content": [
      "賤子守柴荊，誰人記姓名。風雲千騎降，草木一陽生。",
      "禮異江河動，歡殊裏巷驚。稱觴容侍坐，看竹許同行。",
      "遇覺滄溟淺，恩疑太嶽輕。盡搜天地物，無諭此時情。"
    ]
  },
  {
    "volume": 476,
    "sequence": 2,
    "title": "日暮天無雲",
    "author": "熊孺登",
    "content": [
      "杳杳複蒼然，無雲日暮天。象分青氣外，景盡赤霄前。",
      "漸吐星河色，遙生水木煙。從容難附麗，顧步欲澄鮮。",
      "但見收三素，何能測上玄。應非暫呈瑞，不許出山川。"
    ]
  },
  {
    "volume": 476,
    "sequence": 3,
    "title": "新成小亭月夜",
    "author": "熊孺登",
    "content": [
      "已被月知處，斬新風到來。無人伴幽境，多取木蘭栽。"
    ]
  },
  {
    "volume": 476,
    "sequence": 4,
    "title": "和竇中丞歲酒喜見小男兩歲",
    "author": "熊孺登",
    "content": [
      "更添十歲應為相，歲酒從今把未休。",
      "聞得一毛添五色，眼看相逐鳳池頭。"
    ]
  },
  {
    "volume": 476,
    "sequence": 5,
    "title": "寒食",
    "author": "熊孺登",
    "content": [
      "東風潑火雨新休，舁盡春泥掃雪溝。",
      "走馬犢車當禦路，漢陽公主謝雞球。"
    ]
  },
  {
    "volume": 476,
    "sequence": 6,
    "title": "送僧游山",
    "author": "熊孺登",
    "content": [
      "雲身自在山山去，何處靈山不是歸。",
      "日暮寒林投古寺，雪花飛滿水田衣。"
    ]
  },
  {
    "volume": 476,
    "sequence": 7,
    "title": "雪中答僧書",
    "author": "熊孺登",
    "content": [
      "八行銀字非常草，六出天花儘是梅。",
      "無所與陳童子別，雪中辛苦遠山來。"
    ]
  },
  {
    "volume": 476,
    "sequence": 8,
    "title": "題逍遙樓傷故韋大夫",
    "author": "熊孺登",
    "content": [
      "利及生人無更為，落花流水舊城池。",
      "逍遙樓上雕龍字，便是羊公墮淚碑。"
    ]
  },
  {
    "volume": 476,
    "sequence": 9,
    "title": "戲贈費冠卿",
    "author": "熊孺登",
    "content": [
      "但恐紅塵虛白首，寧論蹇逸分先後。",
      "莫占鶯花笑寂寥，長安春色年年有。"
    ]
  },
  {
    "volume": 476,
    "sequence": 10,
    "title": "與左興宗湓城別",
    "author": "熊孺登",
    "content": [
      "江逢九派人將別，猿到三聲月為秋。",
      "不知相見更何日，此夜少年堪白頭。"
    ]
  },
  {
    "volume": 476,
    "sequence": 11,
    "title": "八月十五夜臥疾",
    "author": "熊孺登",
    "content": [
      "一年只有今宵月，盡上江樓獨病眠。",
      "寂寞竹窗閑不閉，夜深斜影到床前。"
    ]
  },
  {
    "volume": 476,
    "sequence": 12,
    "title": "正月十五日",
    "author": "熊孺登",
    "content": [
      "漢家遺事今宵見，楚郭明燈幾處張。",
      "深夜行歌聲絕後，紫姑神下月蒼蒼。"
    ]
  },
  {
    "volume": 476,
    "sequence": 13,
    "title": "曲池陪宴即事上竇中丞",
    "author": "熊孺登",
    "content": [
      "水自山阿繞坐來，珊瑚臺上木綿開。",
      "欲知舉目無情罰，一片花流酒一杯。"
    ]
  },
  {
    "volume": 476,
    "sequence": 14,
    "title": "董監廟",
    "author": "熊孺登",
    "content": [
      "仁傑淫祠廢欲無，枯楓老櫟兩三株。",
      "神烏慣得商人食，飛趁征帆過蠡湖。"
    ]
  },
  {
    "volume": 476,
    "sequence": 15,
    "title": "贈侯山人",
    "author": "熊孺登",
    "content": [
      "一見清容愜素聞，有人傳是紫陽君。",
      "來時玉女裁春服，剪破湘山幾片雲。"
    ]
  },
  {
    "volume": 476,
    "sequence": 16,
    "title": "送馬判官赴安南",
    "author": "熊孺登",
    "content": [
      "故人交趾去從軍，應笑狂生揮陣雲。",
      "省得蔡州今日事，舊曾都護帳前聞。"
    ]
  },
  {
    "volume": 476,
    "sequence": 17,
    "title": "送准上人歸石經院",
    "author": "熊孺登",
    "content": [
      "旃檀刻像今猶少，白石鐫經古未曾。",
      "歸去更尋翻譯寺，前山應遇雁門僧。"
    ]
  },
  {
    "volume": 476,
    "sequence": 18,
    "title": "寒食野望",
    "author": "熊孺登",
    "content": [
      "拜掃無過骨肉親，一年唯此兩三辰。",
      "塚頭莫種有花樹，春色不關泉下人。"
    ]
  },
  {
    "volume": 476,
    "sequence": 19,
    "title": "祗役遇風謝湘中春色",
    "author": "熊孺登",
    "content": [
      "水生風熟布帆新，只見公程不見春。",
      "應被百花撩亂笑，比來天地一閒人。"
    ]
  },
  {
    "volume": 476,
    "sequence": 20,
    "title": "湘江夜泛",
    "author": "熊孺登",
    "content": [
      "江流如箭月如弓，行盡三湘數夜中。",
      "無那子規知向蜀，一聲聲似怨春風。"
    ]
  },
  {
    "volume": 476,
    "sequence": 21,
    "title": "蜀江水",
    "author": "熊孺登",
    "content": [
      "日夜朝宗來萬里，共憐江水引蕃心。",
      "若論巴峽愁人處，猿比灘聲是好音。"
    ]
  },
  {
    "volume": 476,
    "sequence": 22,
    "title": "寄安南馬中丞",
    "author": "熊孺登",
    "content": [
      "龍韜能致虎符分，萬里霜台壓瘴雲。",
      "蕃客不須愁海路，波神今伏馬將軍。"
    ]
  },
  {
    "volume": 476,
    "sequence": 23,
    "title": "甘子堂陪宴上韋大夫",
    "author": "熊孺登",
    "content": [
      "武陵樓上春長早，甘子堂前花落遲。",
      "楚樂怪來聲競起，新歌儘是大夫詞。"
    ]
  },
  {
    "volume": 476,
    "sequence": 24,
    "title": "青溪村居二首",
    "author": "熊孺登",
    "content": [
      "家占溪南千個竹，地臨湖上一群山。",
      "漁船多在馬長放，出處自由閑不閑。",
      "深樹黃鸝曉一聲，林西江上月猶明。",
      "野人早起無他事，貪繞沙泉看筍生。"
    ]
  },
  {
    "volume": 476,
    "sequence": 25,
    "title": "奉和興元鄭相公早春送楊侍郎",
    "author": "熊孺登",
    "content": [
      "征鞍欲上醉還留，南浦春生百草頭。",
      "丞相新裁別離曲，聲聲飛出舊梁州。"
    ]
  },
  {
    "volume": 476,
    "sequence": 26,
    "title": "送舍弟孺複往廬山",
    "author": "熊孺登",
    "content": [
      "能騎竹馬辨西東，未省煙花暫不同。",
      "第一早歸春欲盡，廬山好看過湖風。"
    ]
  },
  {
    "volume": 476,
    "sequence": 27,
    "title": "野別留少微上人",
    "author": "熊孺登",
    "content": [
      "若為相見還分散，翻覺浮雲亦不閑。",
      "何處留師暫且住，家貧唯有坐中山。"
    ]
  },
  {
    "volume": 476,
    "sequence": 28,
    "title": "經古墓",
    "author": "熊孺登",
    "content": [
      "碑折松枯山火燒，夜台從閉不曾朝。",
      "那將逝者比流水，流水東流逢上潮。"
    ]
  },
  {
    "volume": 476,
    "sequence": 29,
    "title": "贈靈徹上人",
    "author": "熊孺登",
    "content": [
      "詩句能生世界春，僧家更有姓湯人。",
      "況聞暗憶前朝事，知是修行第幾身。"
    ]
  },
  {
    "volume": 476,
    "sequence": 30,
    "title": "春郊醉中贈章八元",
    "author": "熊孺登",
    "content": [
      "三月踏青能幾日，百回添酒莫辭頻。",
      "看君倒臥楊花裏，始覺春光為醉人。"
    ]
  }
]