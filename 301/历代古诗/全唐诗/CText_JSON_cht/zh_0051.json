[
  {
    "volume": 51,
    "sequence": 1,
    "title": "息夫人",
    "author": "宋之問",
    "content": [
      "可憐楚破息，腸斷息夫人。仍為泉下骨，不作楚王嬪。",
      "楚王寵莫盛，息君情更親。情親怨生別，一朝俱殺身。"
    ]
  },
  {
    "volume": 51,
    "sequence": 2,
    "title": "初到陸渾山莊",
    "author": "宋之問",
    "content": [
      "授衣感窮節，策馬淩伊關。歸齊逸人趣，日覺秋琴閑。",
      "寒露衰北阜，夕陽破東山。浩歌步榛樾，棲鳥隨我還。"
    ]
  },
  {
    "volume": 51,
    "sequence": 3,
    "title": "夜飲東亭",
    "author": "宋之問",
    "content": [
      "春泉鳴大壑，皓月吐層岑。岑壑景色佳，慰我遠遊心。",
      "暗芳足幽氣，驚棲多眾音。高興南山曲，長謠橫素琴。"
    ]
  },
  {
    "volume": 51,
    "sequence": 4,
    "title": "芳樹",
    "author": "宋之問",
    "content": [
      "何地早芳菲，宛在長門殿。夭桃色若綬，穠李光如練。",
      "啼鳥弄花疏，遊蜂飲香遍。歎息春風起，飄零君不見。"
    ]
  },
  {
    "volume": 51,
    "sequence": 5,
    "title": "送趙六貞固",
    "author": "宋之問",
    "content": [
      "目斷南浦雲，心醉東郊柳。怨別此何時，春芳來已久。",
      "與君共時物，盡此盈樽酒。始願今不從，春風戀攜手。"
    ]
  },
  {
    "volume": 51,
    "sequence": 6,
    "title": "題張老松樹",
    "author": "宋之問",
    "content": [
      "歲晚東岩下，周顧何淒惻。日落西山陰，眾草起寒色。",
      "中有喬松樹，使我長歎息。百尺無寸枝，一生自孤直。"
    ]
  },
  {
    "volume": 51,
    "sequence": 7,
    "title": "別之望後獨宿藍田山莊",
    "author": "宋之問",
    "content": [
      "鶺鴒有舊曲，調苦不成歌。自歎兄弟少，常嗟離別多。",
      "爾尋北京路，予臥南山阿。泉晚更幽咽，雲秋尚嵯峨。",
      "藥欄聽蟬噪，書幌見禽過。愁至願甘寢，其如鄉夢何。"
    ]
  },
  {
    "volume": 51,
    "sequence": 8,
    "title": "浣紗篇贈陸上人",
    "author": "宋之問",
    "content": [
      "越女顏如花，越王聞浣紗。國微不自寵，獻作吳宮娃。",
      "山藪半潛匿，苧蘿更蒙遮。一行霸句踐，再笑傾夫差。",
      "豔色奪人目，斅嚬亦相誇。一朝還舊都，靚妝尋若耶。",
      "鳥驚入松網，魚畏沉荷花。始覺冶容妄，方悟群心邪。",
      "欽子秉幽意，世人共稱嗟。願言托君懷，倘類蓬生麻。",
      "家住雷門曲，高閣淩飛霞。淋漓翠羽帳，旖旎采雲車。",
      "春風豔楚舞，秋月纏胡笳。自昔專嬌愛，襲玩唯矜奢。",
      "達本知空寂，棄彼猶泥沙。永割偏執性，自長熏修芽。",
      "攜妾不障道，來止妾西家。"
    ]
  },
  {
    "volume": 51,
    "sequence": 9,
    "title": "雨從箕山來",
    "author": "宋之問",
    "content": [
      "雨從箕山來，倏與飄風度。晴明西峰日，綠縟南溪樹。",
      "此時客精廬，幸蒙真僧顧。深入清淨理，妙斷往來趣。",
      "意得兩契如，言盡共忘喻。觀花寂不動，聞鳥懸可悟。",
      "向夕聞天香，淹留不能去。"
    ]
  },
  {
    "volume": 51,
    "sequence": 10,
    "title": "初至崖口",
    "author": "宋之問",
    "content": [
      "崖口眾山斷，嶔崟聳天壁。氣沖落日紅，影入春潭碧。",
      "錦繢織苔蘚，丹青畫松石。水禽泛容與，岩花飛的礫。",
      "微路從此深，我來限於役。惆悵情未已，群峰暗將夕。"
    ]
  },
  {
    "volume": 51,
    "sequence": 11,
    "title": "自湘源至潭州衡山縣",
    "author": "宋之問",
    "content": [
      "浮湘沿迅湍，逗浦凝遠盼。漸見江勢闊，行嗟水流漫。",
      "赤岸雜雲霞，綠竹緣溪澗。向背群山轉，應接良景晏。",
      "遝障連夜猿，平沙覆陽雁。紛吾望闕客，歸橈速已慣。",
      "中道方溯洄，遲念自茲撰。賴欣衡陽美，持以蠲憂患。"
    ]
  },
  {
    "volume": 51,
    "sequence": 12,
    "title": "入崖口五渡寄李適",
    "author": "宋之問",
    "content": [
      "抱琴登絕壑，伐木溯清川。路極意謂盡，勢回趣轉綿。",
      "人遠草木秀，山深雲景鮮。餘負海嶠情，自昔微尚然。",
      "彌曠十餘載，今來宛仍前。未窺仙源極，獨進野人船。",
      "時攀乳竇憩，屢薄天窗眠。夜弦響松月，朝楫弄苔泉。",
      "因冥象外理，永謝區中緣。碧潭可遺老，丹砂堪學仙。",
      "莫使馳光暮，空令歸鶴憐。"
    ]
  },
  {
    "volume": 51,
    "sequence": 13,
    "title": "洞庭湖",
    "author": "宋之問",
    "content": [
      "地盡天水合，朝及洞庭湖。初日當中湧，莫辨東西隅。",
      "晶耀目何在，瀅熒心欲無。靈光晏海若，游氣耿天吳。",
      "張樂軒皇至，征苗夏禹徂。楚臣悲落葉，堯女泣蒼梧。",
      "野積九江潤，山通五嶽圖。風恬魚自躍，雲夕雁相呼。",
      "獨此臨泛漾，浩將人代殊。永言洗氛濁，卒歲為清娛。",
      "要使功成退，徒勞越大夫。"
    ]
  },
  {
    "volume": 51,
    "sequence": 14,
    "title": "景龍四年春祠海",
    "author": "宋之問",
    "content": [
      "肅事祠春溟，宵齋洗蒙慮。雞鳴見日出，鷺下驚濤鶩。",
      "地闊八荒近，天回百川澍。筵端接空曲，目外唯雰霧。",
      "暖氣物象來，周遊晦明互。致牲匪玄享，禋滌期靈煦。",
      "的的波際禽，沄沄島間樹。安期今何在，方丈蔑尋路。",
      "仙事與世隔，冥搜徒已屢。四明背群山，遺老莫辨處。",
      "撫中良自慨，弱齡忝恩遇。三入文史林，兩拜神仙署。",
      "雖歎出關遠，始知臨海趣。賞來空自多，理勝孰能喻。",
      "留楫竟何待，徙倚忽雲暮。"
    ]
  },
  {
    "volume": 51,
    "sequence": 15,
    "title": "溫泉莊臥病寄楊七炯",
    "author": "宋之問",
    "content": [
      "移疾臥茲嶺，寥寥倦幽獨。賴有嵩丘山，高枕長在目。",
      "茲山棲靈異，朝夜翳雲族。是日蒙雨晴，返景入岩穀。",
      "冪冪澗畔草，青青山下木。此意方無窮，環顧悵林麓。",
      "伊洛何悠漫，川原信重複。夏餘鳥獸蕃，秋末禾黍熟。",
      "秉願守樊圃，歸閑欣藝牧。惜無載酒人，徒把涼泉掬。"
    ]
  },
  {
    "volume": 51,
    "sequence": 16,
    "title": "答田征君",
    "author": "宋之問",
    "content": [
      "家臨清溪水，溪水繞磐石。綠蘿四面垂，褭褭百餘尺。",
      "風泉度絲管，苔蘚鋪茵席。傳聞潁陽人，霞外漱靈液。",
      "忽枉岩中翰，吟望朝複夕。何當遂遠遊，物色候逋客。"
    ]
  },
  {
    "volume": 51,
    "sequence": 17,
    "title": "自衡陽至韶州謁能禪師",
    "author": "宋之問",
    "content": [
      "謫居竄炎壑，孤帆淼不系。別家萬里餘，流目三春際。",
      "猿啼山館曉，虹飲江皋霽。湘岸竹泉幽，衡峰石囷閉。",
      "嶺嶂窮攀越，風濤極沿濟。吾師在韶陽，欣此得躬詣。",
      "洗慮賓空寂，焚香結精誓。願以有漏軀，聿熏無生慧。",
      "物用益沖曠，心源日閑細。伊我獲此途，遊道回晚計。",
      "宗師信舍法，擯落文史藝。坐禪羅浮中，尋異窮海裔。",
      "何辭禦魑魅，自可乘炎癘。回首望舊鄉，雲林浩虧蔽。",
      "不作離別苦，歸期多年歲。"
    ]
  },
  {
    "volume": 51,
    "sequence": 18,
    "title": "見南山夕陽召監師不至",
    "author": "宋之問",
    "content": [
      "夕陽黯晴碧，山翠互明滅。此中意無限，要與開士說。",
      "徒郁仲舉思，詎回道林轍。孤興欲待誰，待此湖上月。"
    ]
  },
  {
    "volume": 51,
    "sequence": 19,
    "title": "游法華寺",
    "author": "宋之問",
    "content": [
      "薄遊京都日，遙羨稽山名。分刺江海郡，朅來征素情。",
      "松露洗心眷，象筵敷念誠。薄雲界青嶂，皎日鶱朱甍。",
      "苔澗深不測，竹房閑且清。感真六象見，垂兆二鳥鳴。",
      "古今信靈跡，中州莫與京。林巘永棲業，豈伊佐一生。",
      "浮悟雖已久，事試去來成。觀念幸相續，庶幾最後明。"
    ]
  },
  {
    "volume": 51,
    "sequence": 20,
    "title": "宿雲門寺",
    "author": "宋之問",
    "content": [
      "雲門若邪裏，泛鷁路才通。夤緣綠筱岸，遂得青蓮宮。",
      "天香眾壑滿，夜梵前山空。漾漾潭際月，飀飀杉上風。",
      "茲焉多嘉遁，數子今莫同。鳳歸慨處士，鹿化聞仙公。",
      "樵路鄭州北，舉井阿岩東。永夜豈雲寐，曙華忽蔥蘢。",
      "谷鳥囀尚澀，源桃驚未紅。再來期春暮，當造林端窮。",
      "庶幾蹤謝客，開山投剡中。"
    ]
  },
  {
    "volume": 51,
    "sequence": 21,
    "title": "春湖古意",
    "author": "宋之問",
    "content": [
      "院梅發向尺，園鳥複成曲。落日游南湖，果擲顏如玉。",
      "含情不得語，轉盼知所屬。惆悵未可歸，甯關須采籙。"
    ]
  },
  {
    "volume": 51,
    "sequence": 22,
    "title": "游陸渾南山自歇馬嶺到楓香林以詩代書答李舍人適",
    "author": "宋之問",
    "content": [
      "晨登歇馬嶺，遙望伏牛山。孤出群峰首，熊熊元氣間。",
      "太和亦崔嵬，石扇橫閃倏。細岑互攢倚，浮巘競奔蹙。",
      "白雲遙入懷，青靄近可掬。徒尋靈異跡，周顧愜心目。",
      "晨拂鳥路行，暮投人煙宿。粳稻遠彌秀，栗芋秋新熟。",
      "石髓非一岩，藥苗乃萬族。間關踏雲雨，繚繞緣水木。",
      "西見商山芝，南到楚鄉竹。楚竹幽且深，半雜楓香林。",
      "浩歌清潭曲，寄爾桃源心。"
    ]
  },
  {
    "volume": 51,
    "sequence": 23,
    "title": "早發大庾嶺",
    "author": "宋之問",
    "content": [
      "晨躋大庾險，驛鞍馳複息。霧露晝未開，浩途不可測。",
      "嵥起華夷界，信為造化力。歇鞍問徒旅，鄉關在西北。",
      "出門怨別家，登嶺恨辭國。自惟勖忠孝，斯罪懵所得。",
      "皇明頗照洗，廷議日紛惑。兄弟遠淪居，妻子成異域。",
      "羽翮傷已毀，童幼憐未識。躊躕戀北顧，亭午晞霽色。",
      "春暖陰梅花，瘴回陽鳥翼。含沙緣澗聚，吻草依林植。",
      "適蠻悲疾首，懷鞏淚沾臆。感謝鵷鷺朝，勤修魑魅職。",
      "生還倘非遠，誓擬酬恩德。"
    ]
  },
  {
    "volume": 51,
    "sequence": 24,
    "title": "自洪府舟行直書其事",
    "author": "宋之問",
    "content": [
      "仲春辭國門，畏途橫萬里。越淮乘楚嶂，造江泛吳汜。",
      "嚴程無休隙，日夜涉風水。昔聞垂堂言，將誡千金子。",
      "問余何奇剝，遷竄極炎鄙。揆己道德餘，幼聞虛白旨。",
      "貴身賤外物，抗跡遠塵軌。朝游伊水湄，夕臥箕山趾。",
      "妙年拙自晦，皎潔弄文史。謬辱紫泥書，揮翰青雲裏。",
      "事往每增傷，寵來常誓止。銘骨懷報稱，逆鱗讓金紫。",
      "安位釁潛構，退耕禍猶起。棲岩實吾策，觸藩誠內恥。",
      "濟濟同時人，台庭鳴劍履。愚以卑自衛，兀坐去沉滓。",
      "迨茲理已極，竊位申知己。群議負宿心，獲戾光華始。",
      "黃金忽銷鑠，素業坐淪毀。浩歎誣平生，何獨戀枌梓。",
      "浦樹浮鬱鬱，皋蘭覆靡靡。百越去魂斷，九疑望心死。",
      "未盡匡阜遊，遠欣羅浮美。周旋本師訓，佩服無生理。",
      "異國多靈仙，幽探忘年紀。敝廬嵩山下，空谷茂蘭芷。",
      "悠悠南溟遠，采掇長已矣。"
    ]
  },
  {
    "volume": 51,
    "sequence": 25,
    "title": "下桂江縣黎壁",
    "author": "宋之問",
    "content": [
      "放溜覿前漵，連山分上幹。江回雲壁轉，天小霧峰攢。",
      "吼沫跳急浪，合流環峻灘。欹離出漩劃，繚繞避渦盤。",
      "舟子怯桂水，最言斯路難。吾生抱忠信，吟嘯自安閒。",
      "旦別已千歲，夜愁勞萬端。企予見夜月，委曲破林巒。",
      "潭曠竹煙盡，洲香橘露團。豈傲夙所好，對之與俱歡。",
      "思君罷琴酌，泣此夜漫漫。"
    ]
  },
  {
    "volume": 51,
    "sequence": 26,
    "title": "奉使嵩山途經緱嶺",
    "author": "宋之問",
    "content": [
      "侵星發洛城，城中歌吹聲。畢景至緱嶺，嶺上煙霞生。",
      "草樹饒野意，山川多古情。大隱德所薄，歸來可退耕。"
    ]
  },
  {
    "volume": 51,
    "sequence": 27,
    "title": "傷王七秘書監寄呈揚州陸長史通簡府僚廣陵以廣好事",
    "author": "宋之問",
    "content": [
      "王氏貴先宗，衡門棲道風。傳心晤有物，秉化遊無窮。",
      "學奧九流異，機玄三語同。書乃墨場絕，文稱詞伯雄。",
      "白屋藩魏主，蒼生期謝公。一祗賢良詔。遂謁承明宮。",
      "補袞望奚塞，尊儒位未充。罷官七門裏，歸老一丘中。",
      "嘗忝長者轍，微言私謂通。我行會稽郡，路出廣陵東。",
      "物在人已矣，都疑淮海空。"
    ]
  },
  {
    "volume": 51,
    "sequence": 28,
    "title": "使至嵩山尋杜四不遇慨然複傷田洗馬韓觀主因以題壁贈杜侯杜四",
    "author": "宋之問",
    "content": [
      "洛橋瞻太室，期子在雲煙。歸來不相見，孤賞弄寒泉。",
      "與君闊松石，於茲二十年。田公謝昭世，韓子秘幽埏。",
      "憶昔同攜手，山棲接二賢。笙歌入玄地，詩酒坐寥天。",
      "舊友悉零落，罷琴私自憐。逝者非藥誤，餐霞意可全。",
      "為餘理還策，相與事靈仙。"
    ]
  },
  {
    "volume": 51,
    "sequence": 29,
    "title": "玩郡齋海榴",
    "author": "宋之問",
    "content": [
      "澤國韶氣早，開簾延霽天。野禽宵未囀，山蜚晝仍眠。",
      "目茲海榴發，列映岩楹前。熠爚禦風靜，葳蕤含景鮮。",
      "清晨綠堪佩，亭午丹欲然。昔忝金閨籍，嘗見玉池蓮。",
      "未若宗族地，更逢榮耀全。南金雖自貴，賀賞詎能遷。",
      "撫躬萬里絕，豈染一朝妍。徒緣滯遐郡，常是惜流年。",
      "越俗鄙章甫，捫心空自憐。"
    ]
  },
  {
    "volume": 51,
    "sequence": 30,
    "title": "長安路",
    "author": "宋之問",
    "content": [
      "秦地平如掌，層城出雲漢。樓閣九衢春，車馬千門旦。",
      "綠柳開複合，紅塵聚還散。日晚鬥雞場，經過狹斜看。"
    ]
  },
  {
    "volume": 51,
    "sequence": 31,
    "title": "折楊柳",
    "author": "宋之問",
    "content": [
      "玉樹朝日映，羅帳春風吹。拭淚攀楊柳，長條宛地垂。",
      "白花飛曆亂，黃鳥思參差。妾自肝腸斷，傍人那得知。"
    ]
  },
  {
    "volume": 51,
    "sequence": 32,
    "title": "有所思",
    "author": "宋之問",
    "content": [
      "君子事行役，再空芳歲期。美人曠遙佇，萬里浮雲思。",
      "園桃綻紅豔，效葉柔綠滋。坐看長夏晚，秋月生羅帷。"
    ]
  },
  {
    "volume": 51,
    "sequence": 33,
    "title": "軍中人日登高贈房明府",
    "author": "宋之問",
    "content": [
      "幽郊昨夜陰風斷，頓覺朝來陽吹暖。涇水橋南柳欲黃，杜陵城北花應滿。長安昨夜寄春衣，短翮登茲一望歸。",
      "聞道凱旋乘騎入，看君走馬見芳菲。"
    ]
  },
  {
    "volume": 51,
    "sequence": 34,
    "title": "寒食還陸渾別業",
    "author": "宋之問",
    "content": [
      "洛陽城裏花如雪，陸渾山中今始發。旦別河橋楊柳風，夕臥伊川桃李月。伊川桃李正芳新，寒食山中酒複春。",
      "野老不知堯舜力，酣歌一曲太平人。"
    ]
  },
  {
    "volume": 51,
    "sequence": 35,
    "title": "寒食江州滿塘驛",
    "author": "宋之問",
    "content": [
      "去年上巳洛橋邊，今年寒食廬山曲。遙憐鞏樹花應滿，複見吳洲草新綠。吳洲春草蘭杜芳，感物思歸懷故鄉。",
      "驛騎明朝宿何處，猿聲今夜斷君腸。"
    ]
  },
  {
    "volume": 51,
    "sequence": 36,
    "title": "至端州驛見杜五審言沈三佺期閻五朝隱王二無競題壁慨然成詠",
    "author": "宋之問",
    "content": [
      "逐臣北地承嚴譴，謂到南中每相見。豈意南中岐路多，千山萬水分鄉縣。雲搖雨散各翻飛，海闊天長音信稀。",
      "處處山川同瘴癘，自憐能得幾人歸。"
    ]
  },
  {
    "volume": 51,
    "sequence": 37,
    "title": "綠竹引",
    "author": "宋之問",
    "content": [
      "青溪綠潭潭水側，修竹嬋娟同一色。徒生仙實鳳不遊，老死空山人詎識。妙年秉願逃俗紛，歸臥嵩丘弄白雲。",
      "含情傲睨慰心目，何可一日無此君。"
    ]
  },
  {
    "volume": 51,
    "sequence": 38,
    "title": "明河篇",
    "author": "宋之問",
    "content": [
      "八月涼風天氣晶，萬里無雲河漢明。昏見南樓清且淺，曉落西山縱複橫。洛陽城闕天中起，長河夜夜千門裏。",
      "複道連甍共蔽虧，畫堂瓊戶特相宜。雲母帳前初氾濫，水精簾外轉逶迤。倬彼昭回如練白，複出東城接南陌。",
      "南陌征人去不歸，誰家今夜搗寒衣。鴛鴦機上疏螢度，烏鵲橋邊一雁飛。雁飛螢度愁難歇，坐見明河漸微沒。",
      "已能舒卷任浮雲，不惜光輝讓流月。明河可望不可親，願得乘槎一問津。更將織女支機石，還訪成都賣蔔人。"
    ]
  },
  {
    "volume": 51,
    "sequence": 39,
    "title": "龍門應制",
    "author": "宋之問",
    "content": [
      "宿雨霽氛埃，流雲度城闕。河堤柳新翠，苑樹花先發。",
      "洛陽花柳此時濃，山水樓臺映幾重。群公拂霧朝翔鳳，天子乘春幸鑿龍。鑿龍近出王城外，羽從琳琅擁軒蓋。",
      "雲罕才臨禦水橋，天衣已入香山會。山壁嶄岩斷複連，清流澄澈俯伊川。雁塔遙遙綠波上，星龕奕奕翠微邊。",
      "層巒舊長千尋木，遠壑初飛百丈泉，彩仗蜺旌繞香閣。",
      "下輦登高望河洛。東城宮闕擬昭回，南陽溝塍殊綺錯。",
      "林下天香七寶台，山中春酒萬年杯，微風一起祥花落，仙樂初鳴瑞鳥來。鳥來花落紛無已，稱觴獻壽煙霞裏。",
      "歌舞淹留景欲斜，石關猶駐五雲車。鳥旗翼翼留芳草，龍騎駸駸映晚花。千乘萬騎鑾輿出，水靜山空嚴警蹕。",
      "郊外喧喧引看人，傾都南望屬車塵。囂聲引颺聞黃道，佳氣周回入紫宸。先王定鼎山河固，寶命乘周萬物新。",
      "吾皇不事瑤池樂，時雨來觀農扈春。"
    ]
  },
  {
    "volume": 51,
    "sequence": 40,
    "title": "初宿淮口",
    "author": "宋之問",
    "content": [
      "孤舟汴河水，去國情無已。晚泊投楚鄉，明月清淮裏。",
      "汴河東瀉路窮茲，洛陽西顧日增悲。夜聞楚歌思欲斷，況值淮南木落時。"
    ]
  },
  {
    "volume": 51,
    "sequence": 41,
    "title": "王子喬",
    "author": "宋之問",
    "content": [
      "王子喬，愛神仙，七月七日上賓天。白虎搖瑟鳳吹笙，乘騎雲氣吸日精。吸日精，長不歸，遺廟今在而人非。",
      "空望山頭草，草露濕人衣。"
    ]
  },
  {
    "volume": 51,
    "sequence": 42,
    "title": "放白鷳篇",
    "author": "宋之問",
    "content": [
      "故人贈我綠綺琴，兼致白鷳鳥。琴是嶧山桐，鳥出吳溪中。",
      "我心松石清霞裏，弄此幽弦不能已。我心河海白雲垂，憐此珍禽空自知。著書晚下麒麟閣，幼稚驕癡候門樂。",
      "乃言物性不可違，白鷳愁慕刷毛衣。玉徽閉匣留為念，六翮開籠任爾飛。"
    ]
  },
  {
    "volume": 51,
    "sequence": 43,
    "title": "桂州三月三日",
    "author": "宋之問",
    "content": [
      "代業京華裏，遠投魑魅鄉。登高望不極，雲海四茫茫。",
      "伊昔承休盼，曾為人所羨。兩朝賜顏色，二紀陪歡宴。",
      "昆明禦宿侍龍媒，伊闕天泉複幾回。西夏黃河水心劍，東周清洛羽觴杯。苑中落花掃還合，河畔垂楊撥不開。",
      "千春萬壽多行樂，柏梁和歌攀睿作。賜金分帛奉恩輝，風舉雲搖入紫微。晨趨北闕鳴珂至，夜出南宮把燭歸。",
      "載筆儒林多歲月，襆被文昌佐吳越。越中山海高且深，興來無處不登臨。永和九年刺海郡，暮春三月醉山陰。",
      "愚謂嬉遊長似昔，不言流寓欻成今。始安繁華舊風俗，帳飲傾城沸江曲。主人絲管清且悲，客子肝腸斷還續。",
      "荔浦蘅皋萬里餘，洛陽音信絕能疏。故園今日應愁思，曲水何能更祓除。逐伴誰憐合浦葉，思歸豈食桂江魚。",
      "不求漢使金囊贈，願得佳人錦字書。"
    ]
  },
  {
    "volume": 51,
    "sequence": 44,
    "title": "下山歌",
    "author": "宋之問",
    "content": [
      "下嵩山兮多所思，攜佳人兮步遲遲。",
      "松間明月長如此，君再遊兮複何時。"
    ]
  },
  {
    "volume": 51,
    "sequence": 45,
    "title": "冬宵引贈司馬承禎",
    "author": "宋之問",
    "content": [
      "河有冰兮山有雪，北戶墐兮行人絕。獨坐山中兮對松月，懷美人兮屢盈缺。明月的的寒潭中，青松幽幽吟勁風。",
      "此情不向俗人說，愛而不見恨無窮。"
    ]
  },
  {
    "volume": 51,
    "sequence": 46,
    "title": "高山引",
    "author": "宋之問",
    "content": [
      "攀雲窈窕兮上躋懸峰，長路浩浩兮此去何從。",
      "水一曲兮腸一曲，山一重兮悲一重。松檟邈已遠，友于何日逢。況滿室兮童稚，攢眾慮於心胸。",
      "天高難訴兮遠負明德，卻望咸京兮揮涕龍鍾。"
    ]
  },
  {
    "volume": 51,
    "sequence": 47,
    "title": "嵩山天門歌",
    "author": "宋之問",
    "content": [
      "登天門兮坐磐石之嶙峋，前漎漎兮未半，下漠漠兮無垠。",
      "紛窈窕兮岩倚披以鵬翅，洞膠葛兮峰棱層以龍鱗。",
      "松移岫轉，左變而右易。風生雲起，出鬼而入神。",
      "吾亦不知其靈怪如此，願遊杳冥兮見羽人。",
      "重曰，天門兮穹崇，回合兮攢叢，松萬接兮柱日，石千尋兮倚空。晚陰兮足風，夕陽兮赩紅。",
      "試一望兮奪魄，況眾妙之無窮。"
    ]
  },
  {
    "volume": 51,
    "sequence": 48,
    "title": "有所思",
    "author": "宋之問",
    "content": [
      "洛陽城東桃李花，飛來飛去落誰家。幽閨女兒惜顏色，坐見落花長歎息。今年花落顏色改，明年花開複誰在。",
      "已見松柏摧為薪，更聞桑田變成海。古人無複洛城東，今人還對落花風。年年歲歲花相似，歲歲年年人不同。",
      "寄言全盛紅顏子，須憐半死白頭翁。此翁白頭真可憐，伊昔紅顏美少年。公子王孫芳樹下，清歌妙舞落花前。",
      "光祿池台交錦繡，將軍樓閣畫神仙。一朝臥病無相識，三春行樂在誰邊。婉轉蛾眉能幾時，須臾鶴發亂如絲。",
      "但看古來歌舞地，唯有黃昏鳥雀飛。"
    ]
  }
]