[
  {
    "volume": 506,
    "sequence": 1,
    "title": "上浙東元相",
    "author": "章孝標",
    "content": [
      "婺女星邊喜氣頻，越王臺上坐詩人。雪晴山水勾留客，風暖旌旗計會春。黎庶已同猗頓富，煙花卻為相公貧。",
      "何言禹跡無人繼，萬頃湖田又斬新。"
    ]
  },
  {
    "volume": 506,
    "sequence": 2,
    "title": "贈茅山高拾遺蔓",
    "author": "章孝標",
    "content": [
      "人皆貪祿利，白首更營營。若見無為理，兼忘不朽名。",
      "幽禽窺飯下，好藥入籬生。夢覺幽泉滴，應疑禁漏聲。"
    ]
  },
  {
    "volume": 506,
    "sequence": 3,
    "title": "次韻和光祿錢卿二首",
    "author": "章孝標",
    "content": [
      "大隱嚴城內，閑門向水開。扇風知暑退，樹影覺秋來。",
      "望遠雲生海，行稀砌長苔。廢興今古事，何必歎池灰。",
      "閑論憂王室，愁眉仗酒開。方嗟三覆役，又喜四愁來。",
      "晨起螢穿竹，晡餐鳥下苔。同期陽月至，靈室祝葭灰。"
    ]
  },
  {
    "volume": 506,
    "sequence": 4,
    "title": "贈廬山錢卿",
    "author": "章孝標",
    "content": [
      "象魏抽簪早，匡廬築室牢。宦情歸去薄，天爵隱來高。",
      "篋有新征詔，囊餘舊縕袍。何如舍麋鹿，明主仰風騷。"
    ]
  },
  {
    "volume": 506,
    "sequence": 5,
    "title": "山中送進士劉蟾赴舉",
    "author": "章孝標",
    "content": [
      "去住跡雖異，愛憎情不同。因君向帝裏，使我厭山中。",
      "故友多朝客，新文盡國風。藝精心更苦，何患不成功。"
    ]
  },
  {
    "volume": 506,
    "sequence": 6,
    "title": "送進士陳嶢往睦州謁馮郎中",
    "author": "章孝標",
    "content": [
      "孤帆幾日程，投刺水邊城。倚棹逢春老，登筵見月生。",
      "飲酣杯有浪，棋散漏無聲。太守憐才者，從容禮不輕。"
    ]
  },
  {
    "volume": 506,
    "sequence": 7,
    "title": "豐城劍池即事",
    "author": "章孝標",
    "content": [
      "神物不復見，小池空在茲。因嫌沖鬥夜，未是偃戈時。",
      "岸古魚藏穴，蒲凋翠立危。吾皇別有劍，何必鑄金為。"
    ]
  },
  {
    "volume": 506,
    "sequence": 8,
    "title": "詠弓",
    "author": "章孝標",
    "content": [
      "較量武藝論勳庸，曾發將軍箭落鴻。握內從誇彎似月，眼前還怕撇來風。只知擊起穿雕鏃，不解容和射鵠功。",
      "得病自從杯裏後，至今形狀怕相逢。"
    ]
  },
  {
    "volume": 506,
    "sequence": 9,
    "title": "送無相禪師入關",
    "author": "章孝標",
    "content": [
      "九衢車馬塵，不染了空人。暫舍中峰雪，應看內殿春。",
      "齋心無外事，定力見前身。聖主方崇教，深宜謁紫宸。"
    ]
  },
  {
    "volume": 506,
    "sequence": 10,
    "title": "贈匡山道者",
    "author": "章孝標",
    "content": [
      "嘗聞一粒功，足以反衰容。方寸如不達，此生安可逢。",
      "寄書時態盡，憶語道情濃。爭得攜巾屨，同歸鳥外峰。"
    ]
  },
  {
    "volume": 506,
    "sequence": 11,
    "title": "道者與金丹開合已失，因為二首，再有投擲",
    "author": "章孝標",
    "content": [
      "木鑽鑽磐石，辛勤四十年。一朝才見物，五色互呈妍。",
      "七魄憎陽盛，三彭惡命延。被他迷失卻，歎息只潸然。",
      "陰陽曾作炭，造化亦分功。減自青囊裏，收安玉合中。",
      "凡材難度世，神物自歸空。惆悵流年速，看成白首翁。"
    ]
  },
  {
    "volume": 506,
    "sequence": 12,
    "title": "思越州山水寄朱慶餘",
    "author": "章孝標",
    "content": [
      "窗戶潮頭雪，雲霞鏡裏天。島桐秋送雨，江艇暮搖煙。",
      "藕折蓮芽脆，茶挑茗眼鮮。還將歐冶劍，更淬若耶泉。"
    ]
  },
  {
    "volume": 506,
    "sequence": 13,
    "title": "蜀中上王尚書",
    "author": "章孝標",
    "content": [
      "梓桐花幕碧雲浮，天許文星寄上頭。武略劍峰環相府，詩情錦浪浴仙洲。丁香風裏飛箋草，邛竹煙中動酒鉤。",
      "自古名高閑不得，肯容王粲賦登樓。"
    ]
  },
  {
    "volume": 506,
    "sequence": 14,
    "title": "贈陸鬯浙西進詩除官",
    "author": "章孝標",
    "content": [
      "帝城雲物得陽春，水國煙花失主人。",
      "昨日天風吹樂府，六宮絲管一時新。"
    ]
  },
  {
    "volume": 506,
    "sequence": 15,
    "title": "古行宮",
    "author": "章孝標",
    "content": [
      "瓦煙疏冷古行宮，寂寞朱門反鎖空。殘粉水銀流砌下，墮環秋月落泥中。鶯傳舊語嬌春日，花學嚴妝妒曉風。",
      "天子時清不巡幸，只應鸞鳳集梧桐。"
    ]
  },
  {
    "volume": 506,
    "sequence": 16,
    "title": "題上皇觀",
    "author": "章孝標",
    "content": [
      "煙霞星蓋七星壇，想像先朝駐禁鑾。輦路已平栽藥地，皇風猶在步虛寒。樓臺瑞氣晴蕭索，杉檜龍身老屈蟠。",
      "翻感惠休並李郭，劍門空處望長安。"
    ]
  },
  {
    "volume": 506,
    "sequence": 17,
    "title": "鷹",
    "author": "章孝標",
    "content": [
      "星眸未放瞥秋毫，頻掣金鈴試雪毛。會使老拳供口腹，莫辭親手啖腥臊。穿雲自怪身如電，煞兔誰知吻勝刀。",
      "可惜忍饑寒日暮，向人鵮斷碧絲絛。"
    ]
  },
  {
    "volume": 506,
    "sequence": 18,
    "title": "方山寺松下泉",
    "author": "章孝標",
    "content": [
      "石脈綻寒光，松根噴曉霜。注瓶雲母滑，漱齒茯苓香。",
      "野客偷煎茗，山僧惜淨床。三禪不要問，孤月在中央。"
    ]
  },
  {
    "volume": 506,
    "sequence": 19,
    "title": "瀑布",
    "author": "章孝標",
    "content": [
      "秋河溢長空，天灑萬丈布。深雷隱雲壑，孤電掛岩樹。",
      "滄溟曉噴寒，碧落晴蕩素。非趨下流急，熱使不得住。"
    ]
  },
  {
    "volume": 506,
    "sequence": 20,
    "title": "送張使君赴饒州",
    "author": "章孝標",
    "content": [
      "饒陽因富得州名，不獨農桑別有營。日暖提筐依茗樹，天陰把酒入銀坑。江寒魚動槍旗影，山晚雲和鼓角聲。",
      "太守能詩兼愛靜，西樓見月幾篇成。"
    ]
  },
  {
    "volume": 506,
    "sequence": 21,
    "title": "和滕邁先輩傷馬",
    "author": "章孝標",
    "content": [
      "浮雲變化失龍兒，始憶嘶風噴沫時。蹄想塵中翻碧玉，尾休煙裏掉青絲。曾同客舍吞饑渴，久共名場踏嶮巇。",
      "今日櫪前興一歎，不關行李乏金羈。"
    ]
  },
  {
    "volume": 506,
    "sequence": 22,
    "title": "省試騏驥長鳴",
    "author": "章孝標",
    "content": [
      "有馬骨堪驚，無人眼暫明。力窮吳阪峻，嘶苦朔風生。",
      "逐逐懷良禦，蕭蕭顧樂鳴。瑤池期弄影，天路擬飛聲。",
      "皎月誰知種，浮雲莫問程。鹽車今願脫，千里為君行。"
    ]
  },
  {
    "volume": 506,
    "sequence": 23,
    "title": "鯉魚",
    "author": "章孝標",
    "content": [
      "眼似真珠鱗似金，時時動浪出還沈。",
      "河中得上龍門去，不歎江湖歲月深。"
    ]
  },
  {
    "volume": 506,
    "sequence": 24,
    "title": "饑鷹詞",
    "author": "章孝標",
    "content": [
      "遙想平原兔正肥，千回礪吻振毛衣。",
      "縱令啄解絲絛結，未得人呼不敢飛。"
    ]
  },
  {
    "volume": 506,
    "sequence": 25,
    "title": "歸燕詞辭工部侍郎",
    "author": "章孝標",
    "content": [
      "舊壘危巢泥已落，今年故向社前歸。",
      "連雲大廈無棲處，更望誰家門戶飛。"
    ]
  },
  {
    "volume": 506,
    "sequence": 26,
    "title": "歸海上舊居",
    "author": "章孝標",
    "content": [
      "鄉路繞蒹葭，縈紆出海涯。人衣披蜃氣，馬跡印鹽花。",
      "草沒題詩石，潮摧坐釣槎。還歸舊窗裏，凝思向餘霞。"
    ]
  },
  {
    "volume": 506,
    "sequence": 27,
    "title": "答友人惠牙簪",
    "author": "章孝標",
    "content": [
      "牙簪不可忘，來處隔炎荒。截得半環月，磨成四寸霜。",
      "曉辭梳齒膩，秋入發根涼。好是紗巾下，纖纖錐出囊。"
    ]
  },
  {
    "volume": 506,
    "sequence": 28,
    "title": "日者",
    "author": "章孝標",
    "content": [
      "十指中央了五行，說人休咎見前生。",
      "我來本乞真消息，卻怕呵錢卦欲成。"
    ]
  },
  {
    "volume": 506,
    "sequence": 29,
    "title": "送金可紀歸新羅",
    "author": "章孝標",
    "content": [
      "登唐科第語唐音，望日初生憶故林。鮫室夜眠陰火冷，蜃樓朝泊曉霞深。風高一葉飛魚背，潮淨三山出海心。",
      "想把文章合夷樂，蟠桃花裏醉人參。"
    ]
  },
  {
    "volume": 506,
    "sequence": 30,
    "title": "聞角",
    "author": "章孝標",
    "content": [
      "邊秋畫角怨金微，半夜對吹驚賊圍。塞雁繞空秋不下，胡雲著草凍還飛。關頭老馬嘶看月，磧裏疲兵淚濕衣。",
      "餘韻嫋空何處盡，戍天寥落曉星稀。"
    ]
  },
  {
    "volume": 506,
    "sequence": 31,
    "title": "夢鄉",
    "author": "章孝標",
    "content": [
      "家住吳王舊苑東，屋頭山水勝屏風。",
      "尋常夢在秋江上，釣艇游揚藕葉中。"
    ]
  },
  {
    "volume": 506,
    "sequence": 32,
    "title": "織綾詞",
    "author": "章孝標",
    "content": [
      "去年蠶惡綾帛貴，官急無絲織紅淚。殘經脆緯不通梭，鵲鳳闌珊失頭尾。今年蠶好繰白絲，鳥鮮花活人不知。",
      "瑤台雪裏鶴張翅，禁苑風前梅折枝。不學鄰家婦慵懶，蠟揩粉拭謾官眼。"
    ]
  },
  {
    "volume": 506,
    "sequence": 33,
    "title": "諸葛武侯廟",
    "author": "章孝標",
    "content": [
      "木牛零落陣圖殘，山姥燒錢古柏寒。",
      "七縱七擒何處在，茅花櫪葉蓋神壇。"
    ]
  },
  {
    "volume": 506,
    "sequence": 34,
    "title": "長安秋夜",
    "author": "章孝標",
    "content": [
      "田家無五行，水旱蔔蛙聲。牛犢乘春放，兒童候暖耕。",
      "池塘煙未起，桑柘雨初晴。步晚香醪熟，村村自送迎。"
    ]
  },
  {
    "volume": 506,
    "sequence": 35,
    "title": "錢塘贈武翊黃",
    "author": "章孝標",
    "content": [
      "曾將心劍作戈矛，一戰名場造化愁。花錦文章開四面，天人科第上三頭。鴛鴻待侶飛清禁，山水緣情住外州。",
      "時伴庾公看海月，好吟詩斷望潮樓。"
    ]
  },
  {
    "volume": 506,
    "sequence": 36,
    "title": "風不鳴條",
    "author": "章孝標",
    "content": [
      "旭日懸清景，微風在綠條。入松聲不發，過柳影空搖。",
      "長養應潛變，扶疏每暗飄。有林時杳杳，無樹暫蕭蕭。",
      "慢逐清煙散，輕和瑞氣饒。豐年知有待，歌詠美唐堯。"
    ]
  },
  {
    "volume": 506,
    "sequence": 37,
    "title": "貽美人",
    "author": "章孝標",
    "content": [
      "諸侯帳下慣新妝，皆怯劉家薄媚娘。寶髻巧梳金翡翠，羅裙宜著繡鴛鴦。輕輕舞汗初沾袖，細細歌聲欲繞梁。",
      "何事不歸巫峽去，故來人世斷人腸。"
    ]
  },
  {
    "volume": 506,
    "sequence": 38,
    "title": "聞雲中唳鶴",
    "author": "章孝標",
    "content": [
      "久在青田唳，天高忽暫聞。翩翩縈碧落，嘹唳入重雲。",
      "出谷鶯何待，鳴岐鳳欲群。九皋寧足道，此去透絪縕。"
    ]
  },
  {
    "volume": 506,
    "sequence": 39,
    "title": "柘枝",
    "author": "章孝標",
    "content": [
      "柘枝初出鼓聲招，花鈿羅衫聳細腰。移步錦靴空綽約，迎風繡帽動飄颻。亞身踏節鸞形轉，背面羞人鳳影嬌。",
      "只恐相公看未足，便隨風雨上青霄。"
    ]
  },
  {
    "volume": 506,
    "sequence": 40,
    "title": "上太皇先生",
    "author": "章孝標",
    "content": [
      "顥氣貫精神，蒼崖老姓名。煙霞空送景，水木苦無情。",
      "劚藥雲根斷，眠花石面平。折鬆開月色，決水放秋聲。",
      "顏為忘憂嫩，身緣絕粒輕。圍棋看局勢，對鏡戮妖精。",
      "過海量鯨力，歸天算鶴程。露凝鐘乳冷，風定玉簫清。",
      "坐覺衣裳古，行疑羽翼生。應憐市朝客，開眼鎖浮榮。"
    ]
  },
  {
    "volume": 506,
    "sequence": 41,
    "title": "破山水屏風",
    "author": "章孝標",
    "content": [
      "時人嫌古畫，倚壁不曾收。雨滴膠山斷，風吹絹海秋。",
      "殘雲飛屋裏，片水落床頭。尚勝凡花鳥，君能補綴休。"
    ]
  },
  {
    "volume": 506,
    "sequence": 42,
    "title": "覽楊校書文卷",
    "author": "章孝標",
    "content": [
      "跪伸霜素剖琅玕，身墮瑤池魄暗寒。紅錦晚開雲母殿，白珠秋寫水精盤。情高鶴立昆侖峭，思壯鯨跳渤澥寬。",
      "誰有軒轅古銅片，為持相並照妖看。"
    ]
  },
  {
    "volume": 506,
    "sequence": 43,
    "title": "送陳校書赴蔡州幕",
    "author": "章孝標",
    "content": [
      "天假縱橫入幕籌，東南頓減一方憂。行齎健筆辭天閣，坐見妖星落蔡州。青草袍襟翻日腳，黃金馬鐙照旄頭。",
      "此行領取從軍樂，莫慮功名不拜侯。"
    ]
  },
  {
    "volume": 506,
    "sequence": 44,
    "title": "少年行",
    "author": "章孝標",
    "content": [
      "平明小獵出中軍，異國名香滿袖熏。畫榼倒懸鸚鵡嘴，花衫對舞鳳凰文。手抬白馬嘶春雪，臂竦青骹入暮雲。",
      "落日胡姬樓上飲，風吹簫管滿樓聞。"
    ]
  },
  {
    "volume": 506,
    "sequence": 45,
    "title": "蜀中贈廣上人",
    "author": "章孝標",
    "content": [
      "曾持麈尾引金根，萬乘前頭草五言。疏講青龍歸禁苑，歌抄白雪乞梨園。朝驚雲氣遮天閣，暮踏猿聲入劍門。",
      "今日西川無子美，詩風又起浣花村。"
    ]
  },
  {
    "volume": 506,
    "sequence": 46,
    "title": "和顧校書新開井",
    "author": "章孝標",
    "content": [
      "霜鍤破桐陰，青絲試淺深。月輪開地脈，鏡面寫天心。",
      "碧甃花千片，香泉乳百尋。欲知爭汲引，聽取轆轤音。"
    ]
  },
  {
    "volume": 506,
    "sequence": 47,
    "title": "遊雲際寺",
    "author": "章孝標",
    "content": [
      "衫袖拂青冥，推鞍上翠屏。塵埃辭馬尾，城闕入窗櫺。",
      "雲領浮名去，鐘撞大夢醒。茫茫山下事，滿眼送流萍。"
    ]
  },
  {
    "volume": 506,
    "sequence": 48,
    "title": "贈劉寬夫昆季",
    "author": "章孝標",
    "content": [
      "文聚星辰衣彩霞，問誰兄弟是劉家。雁行雲摻參差翼，瓊樹風開次第花。天假聲名懸日月，國憑騷雅變浮華。",
      "曾窮晉漢儒林傳，龍虎雖多未足誇。"
    ]
  },
  {
    "volume": 506,
    "sequence": 49,
    "title": "贈杭州嚴史君",
    "author": "章孝標",
    "content": [
      "州青縣白浙河濆，飽向蒼龍闕下聞。鼓角自嚴寒海月，旌旗不動濕江雲。風騷處處文章主，井邑家家父母君。",
      "長恐抱轅留不住，九天鴛鷺待成群。"
    ]
  },
  {
    "volume": 506,
    "sequence": 50,
    "title": "題朱秀城南亭子",
    "author": "章孝標",
    "content": [
      "朱家亭子象懸匏，階瑩青莎棟剪茆。癭掛眼開欺鴝鵒，花緣網結妒螵蛸。有時風月輸三虎，無壁琴書屬四郊。",
      "土木欲知精潔處，社天歸燕怯安巢。"
    ]
  },
  {
    "volume": 506,
    "sequence": 51,
    "title": "上西川王尚書",
    "author": "章孝標",
    "content": [
      "人人入蜀謁文翁，妍醜終須露鏡中。詩景荒涼難道合，客情疏密分當同。城南歌吹琴台月，江上旌旗錦水風。",
      "下客低頭來又去，暗堆冰炭在深衷。"
    ]
  },
  {
    "volume": 506,
    "sequence": 52,
    "title": "駱谷行",
    "author": "章孝標",
    "content": [
      "捫雲嫋棧入青冥，鞿馬鈴騾傍日星。仰踏劍棱梯萬仞，下緣冰岫杳千尋。山花織錦時聊看，澗水彈琴不暇聽。",
      "若比爭名求利處，尋思此路卻安寧。"
    ]
  },
  {
    "volume": 506,
    "sequence": 53,
    "title": "初及第歸酬孟元翊見贈",
    "author": "章孝標",
    "content": [
      "六年衣破帝城塵，一日天池水脫鱗。未有片言驚後輩，不無慚色見同人。每登公宴思來日，漸聽鄉音認本身。",
      "何幸致詩相慰賀，東歸花發杏桃春。"
    ]
  },
  {
    "volume": 506,
    "sequence": 54,
    "title": "淮南李相公紳席上賦春雪",
    "author": "章孝標",
    "content": [
      "六出花飛處處飄，粘窗著砌上寒條。",
      "朱門到曉難盈尺，儘是三軍喜氣消。"
    ]
  },
  {
    "volume": 506,
    "sequence": 55,
    "title": "及第後寄廣陵故人",
    "author": "章孝標",
    "content": [
      "及第全勝十政官，金鞍鍍了出長安。",
      "馬頭漸入揚州郭，為報時人洗眼看。"
    ]
  },
  {
    "volume": 506,
    "sequence": 56,
    "title": "小松",
    "author": "章孝標",
    "content": [
      "爪葉鱗條龍不盤，梳風幕翠一庭寒。",
      "莫言只是人長短，須作浮雲向上看。"
    ]
  },
  {
    "volume": 506,
    "sequence": 57,
    "title": "宮詞",
    "author": "章孝標",
    "content": [
      "明日鑾輿欲向東，守宮金翠帶愁紅。",
      "九門佳氣已西去，千里花開一夜風。"
    ]
  },
  {
    "volume": 506,
    "sequence": 58,
    "title": "題杭州樟亭驛",
    "author": "章孝標",
    "content": [
      "樟亭驛上題詩客，一半尋為山下塵。",
      "世事日隨流水去，紅花還似白頭人。"
    ]
  },
  {
    "volume": 506,
    "sequence": 59,
    "title": "劉侍中宅盤花紫薔薇",
    "author": "章孝標",
    "content": [
      "真宰偏饒麗景家，當春盤出帶根霞。",
      "從開一朵朝衣色，免踏塵埃看雜花。"
    ]
  },
  {
    "volume": 506,
    "sequence": 60,
    "title": "題東林寺寄江州李員外",
    "author": "章孝標",
    "content": [
      "山勢棱層入杳冥，寺形高下趁山行。象牙床坐蓮花佛，瑪瑙函盛貝葉經。日映砌陰移寶閣，風吹天樂動金鈴。",
      "門前更有清江水，便是潯陽太守廳。"
    ]
  },
  {
    "volume": 506,
    "sequence": 61,
    "title": "玄都觀栽桃十韻",
    "author": "章孝標",
    "content": [
      "驅使鬼神功，攢栽萬樹紅。熏香丹鳳闕，妝點紫瓊宮。",
      "寶帳重庶日，妖金遍累空。色然燒藥火，影舞步虛風。",
      "粉撲青牛過，枝驚白鶴沖。拜星春錦上，服食晚霞中。",
      "棋局陰長合，簫聲秘不通。豔陽迷俗客，幽邃失壺公。",
      "根柢終磐石，桑麻自轉蓬。求師飽靈藥，他日訪遼東。"
    ]
  },
  {
    "volume": 506,
    "sequence": 62,
    "title": "僧院小松",
    "author": "章孝標",
    "content": [
      "拋杉背柏冷僧簾，鎖月梳風出殿簷。",
      "還似天臺新雨後，小峰雲外碧尖尖。"
    ]
  },
  {
    "volume": 506,
    "sequence": 63,
    "title": "春原早望",
    "author": "章孝標",
    "content": [
      "一忝鄉書薦，長安未得回。年光逐渭水，春色上秦台。",
      "燕掠平蕪去，人沖細雨來。東風生故里，又過幾花開。"
    ]
  },
  {
    "volume": 506,
    "sequence": 64,
    "title": "西山廣福院",
    "author": "章孝標",
    "content": [
      "野寺孤峰上，危樓聳翠微。捲簾滄海近，洗缽白雲飛。",
      "竹影臨經案，松花點衲衣。日斜登望處，湖畔一僧歸。"
    ]
  },
  {
    "volume": 506,
    "sequence": 65,
    "title": "遊地肺",
    "author": "章孝標",
    "content": [
      "市朝擾擾千古，林壑冥冥四賢。黃鶴不歸丹灶，白雲自養芝田。溪灘永夜流月，羽翼清秋在天。",
      "高跡無人更躡，碧峰寥落孤煙。"
    ]
  },
  {
    "volume": 506,
    "sequence": 66,
    "title": "八月",
    "author": "章孝標",
    "content": [
      "徙倚仙居繞翠樓，分明宮漏靜兼秋。",
      "長安夜夜家家月，幾處笙歌幾處愁。"
    ]
  },
  {
    "volume": 506,
    "sequence": 67,
    "title": "題紫微山上方",
    "author": "章孝標",
    "content": [
      "地勢連滄海，山名號紫微。景閑僧坐久，路僻客來稀。",
      "峽影雲相照，河流石自圍。塵喧都不到，安得此忘歸。"
    ]
  }
]