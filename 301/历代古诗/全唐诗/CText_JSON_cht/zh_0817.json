[
  {
    "volume": 817,
    "sequence": 1,
    "title": "奉和顏使君真卿與陸處士羽登妙喜寺三癸亭",
    "author": "皎然",
    "content": [
      "秋意西山多，列岑縈左次。繕亭曆三癸，疏趾鄰什寺。",
      "元化隱靈蹤，始君啟高誄。誅榛養翹楚，鞭草理芳穗。",
      "俯砌披水容，逼天掃峰翠。境新耳目換，物遠風煙異。",
      "倚石忘世情，援雲得真意。嘉林幸勿剪，禪侶欣可庇。",
      "衛法大臣過，佐游群英萃。龍池護清澈，虎節到深邃。",
      "徒想嵊頂期，於今沒遺記。"
    ]
  },
  {
    "volume": 817,
    "sequence": 2,
    "title": "奉陪陸使君長源、裴端公樞春遊東西武丘寺",
    "author": "皎然",
    "content": [
      "雲水夾雙刹，遙疑湧平陂。入門見藏山，元化何由窺。",
      "曳組探詭怪，停驄訪幽奇。情高氣為爽，德暖春亦隨。",
      "瑤草自的皪，蕙樓爭蔽虧。金精落壞陵，劍彩沈古池。",
      "一覽匝天界，中峰步未移。應嘉生公石，列坐援松枝。"
    ]
  },
  {
    "volume": 817,
    "sequence": 3,
    "title": "奉和陸使君長源夏月遊太湖",
    "author": "皎然",
    "content": [
      "庾公心曠遠，府事局耳目。遂與南湖遊，虛襟滌煩燠。",
      "始知皇天意，積水在亭育。細流信不讓，動物欣所蓄。",
      "萬頃合天容，洗然無雲族。峭蒨矚仙嶺，超遙隨明牧。",
      "知公愛澄清，波靜氣亦肅。已見橫流極，況聞長鯨戮。",
      "中洲暫采蘋，南郡思剖竹。向夕分好風，飄然送歸舳。"
    ]
  },
  {
    "volume": 817,
    "sequence": 4,
    "title": "奉和崔中丞使君論李侍禦萼登爛柯山宿石橋寺效小謝體",
    "author": "皎然",
    "content": [
      "常愛謝公郡，幽期願相從。果回青驄臆，共躡玄仙蹤。",
      "靈境若仿佛，爛柯思再逢。飛梁丹霞接，古局蒼苔封。",
      "往想冥昧理，誰親冰雪容。蕙樓聳空界，蓮宇開中峰。",
      "昔化沖虛鶴，今藏護法龍。雲窺香樹遝，月見色天重。",
      "永夜寄岑寂，清言滌心胸。盛遊千年後，書在岩中松。"
    ]
  },
  {
    "volume": 817,
    "sequence": 5,
    "title": "同顏使君真卿、李侍禦萼游法華寺登鳳翅山望太湖",
    "author": "皎然",
    "content": [
      "雙峰開鳳翅，秀出南湖州。地勢抱郊樹，山威增郡樓。",
      "正逢周柱史，來會魯諸侯。緩步淩彩蒨，清鐃發颼飀。",
      "披雲得靈境，拂石臨芳洲。積翠遙空碧，含風廣澤秋。",
      "蕭辰資麗思，高論驚精修。何似鐘山集，徵文及惠休。"
    ]
  },
  {
    "volume": 817,
    "sequence": 6,
    "title": "奉陪陸使君長源諸公游支硎寺",
    "author": "皎然",
    "content": [
      "嘗覽高逸傳，山僧有遺蹤。佐遊繼雅篇，嘉會何由逢。",
      "塵世即下界，色天當上峰。春暉遍眾草，寒色留高松。",
      "繚繞彩雲合，參差綺樓重。瓊葩灑巾舄，石de清心胸。",
      "靈境若可托，道情知所從。"
    ]
  },
  {
    "volume": 817,
    "sequence": 7,
    "title": "奉陪鄭使君諤遊太湖至洞庭山登上真觀卻望湖水",
    "author": "皎然",
    "content": [
      "郡齋得無事，放舟下南湖。湖中見仙邸，果與心賞俱。",
      "不遠風物變，忽如寰宇殊。背雲視層崖，別是登蓬壺。",
      "突兀盤水府，參差遝天衢。回瞻平蕪盡，洪流豁中區。",
      "氣吞江山勢，色淨氛靄無。靈長習水德，勝勢當地樞。",
      "朝宗動歸心，萬里思鴻途。"
    ]
  },
  {
    "volume": 817,
    "sequence": 8,
    "title": "奉和袁使君高，郡中新亭會張煉師晝會二上人",
    "author": "皎然",
    "content": [
      "置亭隱城堞，事簡跡易幽。公性崇儉素，雅才非廣求。",
      "傍簷竹雨清，拂案杉風秋。不移府中步，登茲如遠遊。",
      "坐覺詩思高，俯知物役休。虛寂偶禪子，逍遙親道流。",
      "更聞臨川作，下節安能酬。"
    ]
  },
  {
    "volume": 817,
    "sequence": 9,
    "title": "奉和陸使君長源水堂納涼效曹劉體",
    "author": "皎然",
    "content": [
      "柳家陶暑亭，意遠不可齊。煩襟蕩朱弦，高步援綠荑。",
      "愛公滿亭客，來是清風攜。瀅渟前溪上，曠望古郡西。",
      "六月正中伏，水軒氣常淒。野香襲荷芰，道性親鳧鷖。",
      "禪子顧惠休，逸民重劉黎。乃知高世量，不以出處暌。"
    ]
  },
  {
    "volume": 817,
    "sequence": 10,
    "title": "夏日奉陪陸使君長源公堂集",
    "author": "皎然",
    "content": [
      "府中自清遠，六月高梧間。寥亮泛雅瑟，逍遙扣玄關。",
      "嶺雲與人靜，庭鶴隨公閑。動息諒兼遂，茲情即東山。"
    ]
  },
  {
    "volume": 817,
    "sequence": 11,
    "title": "九日和於使君思上京親故",
    "author": "皎然",
    "content": [
      "霽景滿水國，我公望江城。碧山與黃花，爛熳多秋情。",
      "搖落見松柏，歲寒比忠貞。歡娛在鴻都，是日思朝英。"
    ]
  },
  {
    "volume": 817,
    "sequence": 12,
    "title": "伏日就湯評事衡湖上避暑",
    "author": "皎然",
    "content": [
      "大火方燥石，停雲晝亦收。將從賞心侶，寸景難遠遊。",
      "擁幾苦炎伏，出門望汀洲。回溪照軒宇，廣陌臨梧楸。",
      "釋悶命雅瑟，放情思亂流。更持無生論，可以清煩憂。"
    ]
  },
  {
    "volume": 817,
    "sequence": 13,
    "title": "奉和顏使君真卿修韻海畢會諸文士東堂重校",
    "author": "皎然",
    "content": [
      "外學宗碩儒，遊焉從後進。恃以仁恕廣，不學門欄峻。",
      "著書裨理化，奉上表誠信。探討始河圖，紛綸歸海韻。",
      "親承大匠琢，況睹頹波振。錯簡記鉛槧，閱書移玉鎮。",
      "曷由旌不朽，盛美流歌引。"
    ]
  },
  {
    "volume": 817,
    "sequence": 14,
    "title": "喜義興權明府自君山至，集陸處士羽青塘別業",
    "author": "皎然",
    "content": [
      "應難久辭秩，暫寄君陽隱。已見縣名花，會逢闈是粉。",
      "本自尋人至，寧因看竹引。身關白雲多，門占春山盡。",
      "最賞無事心，籬邊釣溪近。"
    ]
  },
  {
    "volume": 817,
    "sequence": 15,
    "title": "夏日集李司直縱溪齋",
    "author": "皎然",
    "content": [
      "修景屬良會，遠飆生煩襟。泄雲收淨綠，眾木積芳陰。",
      "疏滌府中務，迢遙湖上心。習閑得招我，賞夜宜泛琴。",
      "山近資性靜，月來寄情深。澹然若事外，豈藉隳華簪。"
    ]
  },
  {
    "volume": 817,
    "sequence": 16,
    "title": "夏日題桐廬楊明府納涼山齋",
    "author": "皎然",
    "content": [
      "陶家無炎暑，自有林中峰。席上落山影，桐梢回水容。",
      "放懷涼風至，緩步清陰重。何事親堆案，猶多高世蹤。"
    ]
  },
  {
    "volume": 817,
    "sequence": 17,
    "title": "和楊明府早秋游法華寺",
    "author": "皎然",
    "content": [
      "釋事出縣合，初聞茲山靈。寺扉隱天色，影刹遙丁丁。",
      "碧峰委合遝，香蔓垂蓂苓。清景為公有，放曠雲邊亭。",
      "秋賞石潭潔，夜嘉杉月清。誦空性不昧，助道跡又經。",
      "是以於物理，紛然若未形。移來字人要，全與此道冥。"
    ]
  },
  {
    "volume": 817,
    "sequence": 18,
    "title": "宿道士觀",
    "author": "皎然",
    "content": [
      "古觀秋木秀，冷然屬鮮飆。瓊葩被修蔓，柏實滿寒條。",
      "影殿山寂寂，寥天月昭昭。幽期寄仙侶，習定至中宵。",
      "清佩聞虛步，真官方宿朝。"
    ]
  },
  {
    "volume": 817,
    "sequence": 19,
    "title": "冬日天井西峰張煉師所居",
    "author": "皎然",
    "content": [
      "采薪逢野泉，漸見棲閑所。坎坎山上聲，幽幽林中語。",
      "仙鄉何代隱，鄉服言亦楚。開水淨藥苗，掃雪候山侶。",
      "零葉聚敗籬，幽花積寒渚。冥冥孤鶴性，天外思輕舉。"
    ]
  },
  {
    "volume": 817,
    "sequence": 20,
    "title": "奉同顏使君真卿開元寺經藏院會觀樹文殊碑",
    "author": "皎然",
    "content": [
      "萬國布殊私，千年降祖師。雁門傳法至，龍藏立言時。",
      "故實刊周典，新聲播魯詩。六銖那更拂，劫石盡無期。"
    ]
  },
  {
    "volume": 817,
    "sequence": 21,
    "title": "奉同盧使君幼平遊精舍寺",
    "author": "皎然",
    "content": [
      "影刹西方在，虛空翠色分。人天霽後見，猿鳥定中聞。",
      "真界隱青壁，春山淩白雲。今朝石門會，千古仰斯文。"
    ]
  },
  {
    "volume": 817,
    "sequence": 22,
    "title": "奉同顏使君真卿、袁侍禦駱駝橋玩月",
    "author": "皎然",
    "content": [
      "山中常見月，不及共游時。水上恐將缺，林端愛落遲。",
      "烏驚憲府客，人詠鮑家詩。永夜南橋望，裴回若有期。"
    ]
  },
  {
    "volume": 817,
    "sequence": 23,
    "title": "和邢端公登臺春望句，句有春字之什",
    "author": "皎然",
    "content": [
      "春日繡衣輕，春台別有情。春煙間草色，春鳥隔花聲。",
      "春樹亂無次，春山遙得名。春風正飄蕩，春甕莫須傾。"
    ]
  },
  {
    "volume": 817,
    "sequence": 24,
    "title": "經仙人渚即沈山下古人沈義白日升仙處",
    "author": "皎然",
    "content": [
      "日月人間短，何時此得仙。古山春已盡，遺渚事空傳。",
      "不見騰雲駕，徒臨洗藥泉。如今成逝水，翻使恨流年。"
    ]
  },
  {
    "volume": 817,
    "sequence": 25,
    "title": "獨遊二首",
    "author": "皎然",
    "content": [
      "性野趣無端，春晴路又幹。逢泉破石弄，放鶴向雲看。",
      "好僻誰相似，從狂我自安。芳洲亦有意，步上白沙灘。",
      "臨水興不盡，虛舟可同嬉。還雲與歸鳥，若共山僧期。",
      "世事吾不預，此心誰得知。西峰有禪老，應見獨游時。"
    ]
  },
  {
    "volume": 817,
    "sequence": 26,
    "title": "遊溪待月",
    "author": "皎然",
    "content": [
      "溪色思泛月，沿洄欲未歸。殘燈逢水店，疏磬憶山扉。",
      "夜浦魚驚少，空林鵲繞稀。可中才望見，撩亂搗寒衣。"
    ]
  },
  {
    "volume": 817,
    "sequence": 27,
    "title": "西溪獨泛",
    "author": "皎然",
    "content": [
      "道情何所寄，素舸漫流間。真性憐高鶴，無名羨野山。",
      "經寒叢竹秀，人靜片雲閑。泛泛誰為侶，唯應共月還。"
    ]
  },
  {
    "volume": 817,
    "sequence": 28,
    "title": "早秋陪韓明府泛阮元公溪",
    "author": "皎然",
    "content": [
      "雨信清殘暑，蕭條古縣西。早涼生浦漵，秋意滿高低。",
      "前事雖堆案，閒情得溯溪。何言戰未勝，空寂用還齊。"
    ]
  },
  {
    "volume": 817,
    "sequence": 29,
    "title": "九日陪顏使君真卿登水樓",
    "author": "皎然",
    "content": [
      "重陽荊楚尚，高會此難陪。偶見登龍客，同遊戲馬台。",
      "風文向水疊，雲態擁歌回。持菊煩相問，捫襟愧不才。"
    ]
  },
  {
    "volume": 817,
    "sequence": 30,
    "title": "與盧孟明別後宿南湖對月",
    "author": "皎然",
    "content": [
      "五湖生夜月，千里滿寒流。曠望煙霞盡，淒涼天地秋。",
      "相思路渺渺，獨夢水悠悠。何處空江上，裴回送客舟。"
    ]
  },
  {
    "volume": 817,
    "sequence": 31,
    "title": "自義亭驛送李長史縱，夜泊臨平東湖",
    "author": "皎然",
    "content": [
      "長亭賓馭散，岐路起悲風。千里勤王事，驅車明月中。",
      "寒生洞庭水，夜度塞門鴻。處處堪傷別，歸來山又空。"
    ]
  },
  {
    "volume": 817,
    "sequence": 32,
    "title": "出遊",
    "author": "皎然",
    "content": [
      "少時不見山，便覺無奇趣。狂發從亂歌，情來任閒步。",
      "此心誰共證，笑看風吹樹。"
    ]
  },
  {
    "volume": 817,
    "sequence": 33,
    "title": "界石守風，望天竺、靈隱二寺",
    "author": "皎然",
    "content": [
      "山頂東西寺，江中旦暮潮。歸心不可到，松路在青霄。"
    ]
  },
  {
    "volume": 817,
    "sequence": 34,
    "title": "奉和顏使君真卿修韻海畢，州中重宴",
    "author": "皎然",
    "content": [
      "世學高南郡，身封盛魯邦。九流宗韻海，七字揖文江。",
      "借賞雲歸堞，留歡月在窗。不知名教樂，千載與誰雙。"
    ]
  },
  {
    "volume": 817,
    "sequence": 35,
    "title": "晦日陪顏使君白蘋洲集",
    "author": "皎然",
    "content": [
      "南朝分古郡，山水似湘東。堤月吳風在，湔裾楚客同。",
      "桂寒初結旆，蘋小欲成叢。時晦佳游促，高歌聽未終。"
    ]
  },
  {
    "volume": 817,
    "sequence": 36,
    "title": "冬至日陪裴端公使君清水堂集",
    "author": "皎然",
    "content": [
      "亞歲崇佳宴，華軒照淥波。渚芳迎氣早，山翠向晴多。",
      "推往知時訓，書祥辨政和。從公惜日短，留賞夜如何。"
    ]
  },
  {
    "volume": 817,
    "sequence": 37,
    "title": "陪盧判官水堂夜宴",
    "author": "皎然",
    "content": [
      "暑氣當宵盡，裴回坐月前。靜依山堞近，涼入水扉偏。",
      "久是棲林客，初逢佐幕賢。愛君高野意，烹茗釣淪漣。"
    ]
  },
  {
    "volume": 817,
    "sequence": 38,
    "title": "新秋同盧侍禦、薛員外白蘋洲月夜",
    "author": "皎然",
    "content": [
      "隔暑蘋洲近，迎涼欲泛舟。榮從憲府至，喜會夕郎遊。",
      "氣奪滄浪色，風欺汗漫流。誰言三伏夜，獨此月前秋。"
    ]
  },
  {
    "volume": 817,
    "sequence": 39,
    "title": "夏日集裴錄事北亭避暑",
    "author": "皎然",
    "content": [
      "前林夏雨歇，為我生涼風。一室煩暑外，眾山清景中。",
      "忘歸親野水，適性許雲鴻。蕭散都曹吏，還將靜者同。"
    ]
  },
  {
    "volume": 817,
    "sequence": 40,
    "title": "與王錄事會張征君姊妹煉師院玩雪兼懷清會上人",
    "author": "皎然",
    "content": [
      "何意廉從事，還來會默仙。寒空驚雪遍，春意入歌偏。",
      "瑤草三花發，瓊林七葉連。飄颻過柳寺，應滿譯經前。"
    ]
  },
  {
    "volume": 817,
    "sequence": 41,
    "title": "和李侍禦萼歲初夜集處士書閣",
    "author": "皎然",
    "content": [
      "遲賢新置閣，高意此郊居。古徑行春早，新窗見月初。",
      "放歌還倚瑟，講道亦觀書。為我留禪位，來逢此會疏。"
    ]
  },
  {
    "volume": 817,
    "sequence": 42,
    "title": "湯評事衡水亭會覺禪師",
    "author": "皎然",
    "content": [
      "山侶相逢少，清晨會水亭。雪晴松葉翠，煙暖藥苗青。",
      "靜對滄洲鶴，閑看古寺經。應憐叩關子，了義共心冥。"
    ]
  },
  {
    "volume": 817,
    "sequence": 43,
    "title": "與朝陽山人張朝夜集湖亭，賦得各言其志",
    "author": "皎然",
    "content": [
      "洞庭孤月在，秋色望無邊。零露積衰草，寒螿鳴古田。",
      "茫茫區中想，寂寂塵外緣。從此悟浮世，胡為傷暮年。"
    ]
  },
  {
    "volume": 817,
    "sequence": 44,
    "title": "晦夜李侍禦萼宅集招潘述、湯衡、海上人飲茶賦",
    "author": "皎然",
    "content": [
      "晦夜不生月，琴軒猶為開。牆東隱者在，淇上逸僧來。",
      "茗愛傳花飲，詩看卷素裁。風流高此會，曉景屢裴回。"
    ]
  },
  {
    "volume": 817,
    "sequence": 45,
    "title": "寄昱上人上方居",
    "author": "皎然",
    "content": [
      "厭向人間住，逢山欲懶歸。片雲閑似我，日日在禪扉。",
      "地靜松陰遍，門空鳥語稀。夜涼疏磬盡，師友自相依。"
    ]
  },
  {
    "volume": 817,
    "sequence": 46,
    "title": "夏日與綦毋居士、昱上人納涼",
    "author": "皎然",
    "content": [
      "為依爐峰住，境勝增道情。涼日暑不變，空門風自清。",
      "坐援香實近，轉愛綠蕪生。宗炳青霞士，如何知我名。"
    ]
  },
  {
    "volume": 817,
    "sequence": 47,
    "title": "建元寺集皇甫侍禦書閣",
    "author": "皎然",
    "content": [
      "不因居佛裏，無事得相逢。名重朝端望，身高俗外蹤。",
      "機閑看淨水，境寂聽疏鐘。宣室恩長在，知君志未從。"
    ]
  },
  {
    "volume": 817,
    "sequence": 48,
    "title": "郭北尋徐主簿別業",
    "author": "皎然",
    "content": [
      "近依城北住，幽遠少人知。積雪行深巷，閑雲繞古籬。",
      "竹花冬更發，橙實晚仍垂。還共岩中鶴，今朝下淥池。"
    ]
  },
  {
    "volume": 817,
    "sequence": 49,
    "title": "題報德寺清幽上人西峰",
    "author": "皎然",
    "content": [
      "陳世凋亡後，仁祠識舊山。帝鄉喬木在，空見白雲還。",
      "雙塔寒林外，三陵暮雨間。此中難戰勝，君獨啟禪關。"
    ]
  },
  {
    "volume": 817,
    "sequence": 50,
    "title": "題鄭谷江畔桐齋",
    "author": "皎然",
    "content": [
      "客齋開別住，坐占綠江濆。流水非外物，閑雲長屬君。",
      "浮榮未可累，曠達若為群。風起高梧下，清弦日日聞。"
    ]
  },
  {
    "volume": 817,
    "sequence": 51,
    "title": "和閻士和李蕙冬夜重集",
    "author": "皎然",
    "content": [
      "郡理日閑曠，洗心宿香峰。雙林秋見月，萬壑靜聞鐘。",
      "佩玉行山翠，交麾動水容。如何股肱守，塵外得相從。"
    ]
  },
  {
    "volume": 817,
    "sequence": 52,
    "title": "春日陪顏使君真卿、皇甫曾西亭重會韻海諸生",
    "author": "皎然",
    "content": [
      "為重南台客，朝朝會魯儒。暄風眾木變，清景片雲無。",
      "峰翠飄簷下，溪光照座隅。不將簪艾隔，知與道情俱。"
    ]
  },
  {
    "volume": 817,
    "sequence": 53,
    "title": "寒食日同陸處士行報德寺，宿解公房",
    "author": "皎然",
    "content": [
      "古寺章陵下，潛公住幾年。安心生軟草，灌頂引春泉。",
      "寂寂傳燈地，寥寥禁火天。世間多暗室，白日為誰懸。"
    ]
  },
  {
    "volume": 817,
    "sequence": 54,
    "title": "兵馬曹季良宅夜集",
    "author": "皎然",
    "content": [
      "清景不可失，尋君趣有餘。身高避事後，道長問心初。",
      "出處名則異，游從跡何疏。吟看刻盡燭，笑卷讀殘書。",
      "露彩生筆硯，風音入庭除。平明仙侶散，觳觫動回車。"
    ]
  },
  {
    "volume": 817,
    "sequence": 55,
    "title": "同李侍禦萼、李判官集陸處士羽新宅",
    "author": "皎然",
    "content": [
      "素風千戶敵，新語陸生能。借宅心常遠，移籬力更弘。",
      "釣絲初種竹，衣帶近裁藤。戎佐推兄弟，詩流得友朋。",
      "柳陰容過客，花徑許招僧。不為牆東隱，人家到未曾。"
    ]
  },
  {
    "volume": 817,
    "sequence": 56,
    "title": "題報恩寺惟照上人房",
    "author": "皎然",
    "content": [
      "上界雨色幹，涼宮日遲遲。水文披菡萏，山翠動罘罳。",
      "中有清真子，愔愔步閑墀。手縈頗黎縷，願證黃金姿。",
      "旋草階下生，看心當此時。"
    ]
  },
  {
    "volume": 817,
    "sequence": 57,
    "title": "尋天目徐君",
    "author": "皎然",
    "content": [
      "常見仙翁變姓名，豈知松子號初平。逢人不道往來處，賣藥還將雞犬行。獨鶴天邊俱得性，浮雲世上共無情。",
      "三花落地君猶在，笑撫安期昨日生。"
    ]
  },
  {
    "volume": 817,
    "sequence": 58,
    "title": "同李著作縱題塵外上人院",
    "author": "皎然",
    "content": [
      "百緣唯有什公瓶，萬法但看一字經。從遣鳥喧心不動，任教香醉境常冥。蓮花天晝浮雲卷，貝葉宮春好月停。",
      "禪伴欲邀何著作，空音宜向夜中聽。"
    ]
  },
  {
    "volume": 817,
    "sequence": 59,
    "title": "題周諫別業",
    "author": "皎然",
    "content": [
      "隱身苕上欲如何，不著青袍愛綠蘿。柳巷任疏容馬入，水籬從破許船過。昂藏獨鶴閒心遠，寂曆秋花野意多。",
      "若訪禪齋遙可見，竹窗書幌共煙波。"
    ]
  },
  {
    "volume": 817,
    "sequence": 60,
    "title": "同李中丞洪水亭夜集",
    "author": "皎然",
    "content": [
      "佳人但莫吹參差，正憐月色生酒卮。",
      "山公取醉不關我，為愛尊前白鷺鶿。"
    ]
  },
  {
    "volume": 817,
    "sequence": 61,
    "title": "題秦系山人麗句亭",
    "author": "皎然",
    "content": [
      "獨將詩教領諸生，但看青山不愛名。",
      "滿院竹聲堪愈疾，亂床花片足忘情。"
    ]
  },
  {
    "volume": 817,
    "sequence": 62,
    "title": "春夜集陸處士居玩月",
    "author": "皎然",
    "content": [
      "欲賞芳菲肯待辰，忘情人訪有情人。",
      "西林可是無清景，只為忘情不記春。"
    ]
  },
  {
    "volume": 817,
    "sequence": 63,
    "title": "寄題雲門寺梵月無側房",
    "author": "皎然",
    "content": [
      "越山千萬雲門絕，西僧貌古還名月。",
      "清朝掃石行道歸，林下眠禪看松雪。"
    ]
  },
  {
    "volume": 817,
    "sequence": 64,
    "title": "法華寺上方題江上人禪空",
    "author": "皎然",
    "content": [
      "路入松聲遠更奇，山光水色共參差。",
      "中峰禪寂一僧在，坐對梁朝老桂枝。"
    ]
  },
  {
    "volume": 817,
    "sequence": 65,
    "title": "冬日山行過薛征君",
    "author": "皎然",
    "content": [
      "我行倦修阪，四顧無平陸。雨霽鳴鷹鸇，天寒聚麋鹿。",
      "幽人訪名士，家在南岡曲。菜實縈小園，稻花繞山屋。",
      "深居寡憂悔，勝境怡耳目。征心尚與我，永言謝浮俗。"
    ]
  },
  {
    "volume": 817,
    "sequence": 66,
    "title": "往丹陽尋陸處士不遇",
    "author": "皎然",
    "content": [
      "遠客殊未歸，我來幾惆悵。叩關一日不見人，繞屋寒花笑相向。寒花寂寂遍荒阡，柳色蕭蕭愁暮蟬。",
      "行人無數不相識，獨立雲陽古驛邊。鳳翅山中思本寺，魚竿村口望歸船。歸船不見見寒煙，離心遠水共悠然。",
      "他日相期那可定，閑僧著處即經年。"
    ]
  },
  {
    "volume": 817,
    "sequence": 67,
    "title": "集湯評事衡湖上望微雨",
    "author": "皎然",
    "content": [
      "蒼涼遠景中，雨色緣山有。雲送滿洞庭，風吹繞楊柳。",
      "蕭蕭解輕袂，盡日隨林叟。"
    ]
  },
  {
    "volume": 817,
    "sequence": 68,
    "title": "九日與陸處士羽飲茶",
    "author": "皎然",
    "content": [
      "九日山僧院，東籬菊也黃。俗人多泛酒，誰解助茶香。"
    ]
  },
  {
    "volume": 817,
    "sequence": 69,
    "title": "夜過康錄事造會兄弟",
    "author": "皎然",
    "content": [
      "愛君門館夜來清，瓊樹雙枝是弟兄。",
      "月在詩家偏足思，風過客位更多情。"
    ]
  },
  {
    "volume": 817,
    "sequence": 70,
    "title": "題沈少府書齋",
    "author": "皎然",
    "content": [
      "不下南昌縣，書齋每日閑。野花當砌落，溪鳥逐人還。",
      "有興常臨水，無時不見山。千峰數可盡，不出小窗間。"
    ]
  },
  {
    "volume": 817,
    "sequence": 71,
    "title": "春夜與諸公同宴呈陸郎中",
    "author": "皎然",
    "content": [
      "南國宴佳賓，交情老倍親。月慚紅淚燭，花笑白頭人。",
      "寶瑟縆餘怨，瓊枝不讓春。更聞歌子夜，桃李豔妝新。"
    ]
  },
  {
    "volume": 817,
    "sequence": 72,
    "title": "九日阻雨簡高侍禦",
    "author": "皎然",
    "content": [
      "江上重雲起，何曾裛□塵。不能成落帽，翻欲更摧巾。",
      "素發閑依枕，黃花暗待人。且應攜下價，芒屨就諸鄰。"
    ]
  },
  {
    "volume": 817,
    "sequence": 73,
    "title": "晚春尋桃源觀",
    "author": "皎然",
    "content": [
      "武陵何處訪仙鄉，古觀雲根路已荒。細草擁壇人跡絕，落花沈澗水流香。山深有雨寒猶在，松老無風韻亦長。",
      "全覺此身離俗境，玄機亦可照迷方。"
    ]
  },
  {
    "volume": 817,
    "sequence": 74,
    "title": "同盧使君幼平郊外送閻侍禦歸台",
    "author": "皎然",
    "content": [
      "留餞飛旌駐，離亭草色間。柏台今上客，竹使舊朝班。",
      "日落東西水，天寒遠近山。古江分楚望，殘柳入隋關。",
      "戀闕心常積，回軒日不閑。芳辰倚門道，猶得及春還。"
    ]
  }
]