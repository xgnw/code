[
  {
    "volume": 437,
    "sequence": 1,
    "title": "翰林中送獨孤二十七起居罷職出院",
    "author": "白居易",
    "content": [
      "碧落留雲住，青冥放鶴還。銀台向南路，從此到人間。"
    ]
  },
  {
    "volume": 437,
    "sequence": 2,
    "title": "重尋杏園",
    "author": "白居易",
    "content": [
      "忽憶芳時頻酩酊，卻尋醉處重裴回。",
      "杏花結子春深後，誰解多情又獨來。"
    ]
  },
  {
    "volume": 437,
    "sequence": 3,
    "title": "曲江獨行",
    "author": "白居易",
    "content": [
      "獨來獨去何人識，廄馬朝衣野客心。",
      "閑愛無風水邊坐，楊花不動樹陰陰。"
    ]
  },
  {
    "volume": 437,
    "sequence": 4,
    "title": "同李十一醉憶元九",
    "author": "白居易",
    "content": [
      "花時同醉破春愁，醉折花枝當酒籌。",
      "忽憶故人天際去，計程今日到涼州。"
    ]
  },
  {
    "volume": 437,
    "sequence": 5,
    "title": "同錢員外題絕糧僧巨川",
    "author": "白居易",
    "content": [
      "三十年來坐對山，唯將無事化人間。",
      "齋時往往聞鐘笑，一食何如不食閑。"
    ]
  },
  {
    "volume": 437,
    "sequence": 6,
    "title": "絕句代書贈錢員外",
    "author": "白居易",
    "content": [
      "欲尋秋景閑行去，君病多慵我興孤。",
      "可惜今朝山最好，強能騎馬出來無。"
    ]
  },
  {
    "volume": 437,
    "sequence": 7,
    "title": "晚秋有懷鄭中舊隱",
    "author": "白居易",
    "content": [
      "天高風嫋嫋，鄉思繞關河。寥落歸山夢，殷勤采蕨歌。",
      "病添心寂寞，愁入鬢蹉跎。晚樹蟬鳴少，秋階日上多。",
      "長閑羨雲鶴，久別愧煙蘿。其奈丹墀上，君恩未報何。"
    ]
  },
  {
    "volume": 437,
    "sequence": 8,
    "title": "禁中九日對菊花酒憶元九",
    "author": "白居易",
    "content": [
      "賜酒盈杯誰共持，宮花滿把獨相思。",
      "相思只傍花邊立，盡日吟君詠菊詩。"
    ]
  },
  {
    "volume": 437,
    "sequence": 9,
    "title": "送王十八歸山，寄題仙遊寺",
    "author": "白居易",
    "content": [
      "曾于太白峰前住，數到仙遊寺裏來。黑水澄時潭底出，白雲破處洞門開。林間暖酒燒紅葉，石上題詩掃綠苔。",
      "惆悵舊遊那複到，菊花時節羨君回。"
    ]
  },
  {
    "volume": 437,
    "sequence": 10,
    "title": "答張籍，因以代書",
    "author": "白居易",
    "content": [
      "憐君馬瘦衣裘薄，許到江東訪鄙夫。",
      "今日正閑天又暖，可能扶病暫來無。"
    ]
  },
  {
    "volume": 437,
    "sequence": 11,
    "title": "曲江早春",
    "author": "白居易",
    "content": [
      "曲江柳條漸無力，杏園伯勞初有聲。",
      "可憐春淺遊人少，好傍池邊下馬行。"
    ]
  },
  {
    "volume": 437,
    "sequence": 12,
    "title": "見元九悼亡詩，因以此寄",
    "author": "白居易",
    "content": [
      "夜淚暗銷明月幌，春腸遙斷牡丹庭。",
      "人間此病治無藥，唯有楞伽四卷經。"
    ]
  },
  {
    "volume": 437,
    "sequence": 13,
    "title": "寒食夜",
    "author": "白居易",
    "content": [
      "無月無燈寒食夜，夜深猶立暗花前。",
      "忽因時節驚年幾，四十如今欠一年。"
    ]
  },
  {
    "volume": 437,
    "sequence": 14,
    "title": "杏園花落時招錢員外同醉",
    "author": "白居易",
    "content": [
      "花園欲去去應遲，正是風吹狼藉時。",
      "近西數樹猶堪醉，半落春風半在枝。"
    ]
  },
  {
    "volume": 437,
    "sequence": 15,
    "title": "重題西明寺牡丹",
    "author": "白居易",
    "content": [
      "往年君向東都去，曾歎花時君未回。今年況作江陵別，惆悵花前又獨來。只愁離別長如此，不道明年花不開。"
    ]
  },
  {
    "volume": 437,
    "sequence": 16,
    "title": "同錢員外禁中夜直",
    "author": "白居易",
    "content": [
      "宮漏三聲知半夜，好風涼月滿松筠。",
      "此時閑坐寂無語，藥樹影中唯兩人。"
    ]
  },
  {
    "volume": 437,
    "sequence": 17,
    "title": "禁中夜作，書與元九",
    "author": "白居易",
    "content": [
      "心緒萬端書兩紙，欲封重讀意遲遲。",
      "五聲宮漏初鳴夜，一點窗燈欲滅時。"
    ]
  },
  {
    "volume": 437,
    "sequence": 18,
    "title": "八月十五日夜禁中獨直，對月憶元九",
    "author": "白居易",
    "content": [
      "銀台金闕夕沉沉，獨宿相思在翰林。三五夜中新月色，二千裏外故人心。渚宮東面煙波冷，浴殿西頭鐘漏深。",
      "猶恐清光不同見，江陵卑濕足秋陰。"
    ]
  },
  {
    "volume": 437,
    "sequence": 19,
    "title": "寄陳式五兄",
    "author": "白居易",
    "content": [
      "年來白髮兩三莖，憶別君時髭未生。",
      "惆悵料君應滿鬢，當初是我十年兄。"
    ]
  },
  {
    "volume": 437,
    "sequence": 20,
    "title": "庾順之以紫霞綺遠贈，以詩答之",
    "author": "白居易",
    "content": [
      "千里故人心鄭重，一端香綺紫氛氳。開緘日映晚霞色，滿幅風生秋水紋。為褥欲裁憐葉破，制裘將翦惜花分。",
      "不如縫作合歡被，寤寐相思如對君。"
    ]
  },
  {
    "volume": 437,
    "sequence": 21,
    "title": "送元八歸鳳翔",
    "author": "白居易",
    "content": [
      "莫道岐州三日程，其如風雪一身行。",
      "與君況是經年別，暫到城來又出城。"
    ]
  },
  {
    "volume": 437,
    "sequence": 22,
    "title": "雨雪放朝，因懷微之",
    "author": "白居易",
    "content": [
      "歸騎紛紛滿九衢，放朝三日為泥塗。",
      "不知雨雪江陵府，今日排衙得免無。"
    ]
  },
  {
    "volume": 437,
    "sequence": 23,
    "title": "詠懷",
    "author": "白居易",
    "content": [
      "歲去年來塵土中，眼看變作白頭翁。",
      "如何辦得歸山計，兩頃村田一畝宮。"
    ]
  },
  {
    "volume": 437,
    "sequence": 24,
    "title": "聞微之江陵臥病以大通中散碧腴垂雲膏寄之因題四韻",
    "author": "白居易",
    "content": [
      "已題一帖紅消散，又封一合碧雲英。憑人寄向江陵去，道路迢迢一月程。未必能治江上瘴，且圖遙慰病中情。",
      "到時想得君拈得，枕上開看眼暫明。"
    ]
  },
  {
    "volume": 437,
    "sequence": 25,
    "title": "酬錢員外雪中見寄",
    "author": "白居易",
    "content": [
      "松雪無塵小院寒，閉門不似住長安。",
      "煩君想我看心坐，報導心空無可看。"
    ]
  },
  {
    "volume": 437,
    "sequence": 26,
    "title": "重酬錢員外",
    "author": "白居易",
    "content": [
      "雪中重寄雪山偈，問答殷勤四句中。",
      "本立空名緣破妄，若能無妄亦無空。"
    ]
  },
  {
    "volume": 437,
    "sequence": 27,
    "title": "獨酌憶微之",
    "author": "白居易",
    "content": [
      "獨酌花前醉憶君，與君春別又逢春。",
      "惆悵銀盃來處重，不曾盛酒勸閒人。"
    ]
  },
  {
    "volume": 437,
    "sequence": 28,
    "title": "微之宅殘牡丹",
    "author": "白居易",
    "content": [
      "殘紅零落無人賞，雨打風摧花不全。",
      "諸處見時猶悵望，況當元九小亭前。"
    ]
  },
  {
    "volume": 437,
    "sequence": 29,
    "title": "新磨鏡",
    "author": "白居易",
    "content": [
      "衰容常晚櫛，秋鏡偶新磨。一與清光對，方知白髮多。",
      "鬢毛從幻化，心地付頭陀。任意渾成雪，其如似夢何。"
    ]
  },
  {
    "volume": 437,
    "sequence": 30,
    "title": "感發落",
    "author": "白居易",
    "content": [
      "昔日愁頭白，誰知未白衰。眼看應落盡，無可變成絲。"
    ]
  },
  {
    "volume": 437,
    "sequence": 31,
    "title": "八月十五日夜聞崔大員外翰林獨直對酒玩月因懷禁中清景偶題是詩",
    "author": "白居易",
    "content": [
      "秋月高懸空碧外，仙郎靜玩禁闈間。歲中唯有今宵好，海內無如此地閑。皓色分明雙闕榜，清光深到九門關。",
      "遙聞獨醉還惆悵，不見金波照玉山。"
    ]
  },
  {
    "volume": 437,
    "sequence": 32,
    "title": "酬王十八見寄",
    "author": "白居易",
    "content": [
      "秋思太白峰頭雪，晴憶仙遊洞口雲。",
      "未報皇恩歸未得，慚君為寄北山文。"
    ]
  },
  {
    "volume": 437,
    "sequence": 33,
    "title": "立春日酬錢員外曲江同行見贈",
    "author": "白居易",
    "content": [
      "下直遇春日，垂鞭出禁闈。兩人攜手語，十裏看山歸。",
      "柳色早黃淺，水文新綠微。風光向晚好，車馬近南稀。",
      "機盡笑相顧，不驚鷗鷺飛。"
    ]
  },
  {
    "volume": 437,
    "sequence": 34,
    "title": "和錢員外青龍寺上方望舊山",
    "author": "白居易",
    "content": [
      "舊峰松雪舊溪雲，悵望今朝遙屬君。",
      "共道使臣非俗吏，南山莫動北山文。"
    ]
  },
  {
    "volume": 437,
    "sequence": 35,
    "title": "宴周皓大夫光福宅",
    "author": "白居易",
    "content": [
      "何處風光最可憐，妓堂階下砌台前。軒車擁路光照地，絲管入門聲沸天。綠蕙不香饒桂酒，紅櫻無色讓花鈿。",
      "野人不敢求他事，唯借泉聲伴醉眠。"
    ]
  },
  {
    "volume": 437,
    "sequence": 36,
    "title": "晚秋夜",
    "author": "白居易",
    "content": [
      "碧空溶溶月華靜，月裏愁人吊孤影。花開殘菊傍疏籬，葉下衰桐落寒井。塞鴻飛急覺秋盡，鄰雞鳴遲知夜永。",
      "凝情不語空所思，風吹白露衣裳冷。"
    ]
  },
  {
    "volume": 437,
    "sequence": 37,
    "title": "惜牡丹花二首",
    "author": "白居易",
    "content": [
      "惆悵階前紅牡丹，晚來唯有兩枝殘。",
      "明朝風起應吹盡，夜惜衰紅把火看。",
      "寂寞萎紅低向雨，離披破豔散隨風。",
      "晴明落地猶惆悵，何況飄零泥土中。"
    ]
  },
  {
    "volume": 437,
    "sequence": 38,
    "title": "答元奉禮同宿見贈",
    "author": "白居易",
    "content": [
      "相逢俱歎不閑身，直日常多齋日頻。",
      "曉鼓一聲分散去，明朝風景屬何人。"
    ]
  },
  {
    "volume": 437,
    "sequence": 39,
    "title": "答馬侍禦見贈",
    "author": "白居易",
    "content": [
      "謬入金門侍玉除，煩君問我意何如。蟠木詎堪明主用，籠禽徒與故人疏。苑花似雪同隨輦，宮月如眉伴直廬。",
      "淺薄求賢思自代，嵇康莫寄絕交書。"
    ]
  },
  {
    "volume": 437,
    "sequence": 40,
    "title": "上巳日恩賜曲江宴會即事",
    "author": "白居易",
    "content": [
      "賜歡仍許醉，此會興如何。翰苑主恩重，曲江春意多。",
      "花低羞豔妓，鶯散讓清歌。共道升平樂，元和勝永和。"
    ]
  },
  {
    "volume": 437,
    "sequence": 41,
    "title": "夜惜禁中桃花，因懷錢員外",
    "author": "白居易",
    "content": [
      "前日歸時花正紅，今夜宿時枝半空。",
      "坐惜殘芳君不見，風吹狼藉月明中。"
    ]
  },
  {
    "volume": 437,
    "sequence": 42,
    "title": "和錢員外早冬玩禁中新菊",
    "author": "白居易",
    "content": [
      "禁署寒氣遲，孟冬菊初坼。新黃間繁綠，爛若金照碧。",
      "仙郎小隱日，心似陶彭澤。秋憐潭上看，日慣籬邊摘。",
      "今來此地賞，野意潛自適。金馬門內花，玉山峰下客。",
      "寒芳引清句，吟玩煙景夕。賜酒色偏宜，握蘭香不敵。",
      "淒淒百卉死，歲晚冰霜積。唯有此花開，殷勤助君惜。"
    ]
  },
  {
    "volume": 437,
    "sequence": 43,
    "title": "答劉戒之早秋別墅見寄",
    "author": "白居易",
    "content": [
      "涼風木槿籬，暮雨槐花枝。並起新秋思，為得故人詩。",
      "避地鳥擇木，升朝魚在池。城中與山下，喧靜暗相思。"
    ]
  },
  {
    "volume": 437,
    "sequence": 44,
    "title": "涼夜有懷",
    "author": "白居易",
    "content": [
      "念別感時節，早蛩聞一聲。風簾夜涼入，露簟秋意生。",
      "燈盡夢初罷，月斜天未明。暗凝無限思，起傍藥闌行。"
    ]
  },
  {
    "volume": 437,
    "sequence": 45,
    "title": "秋思",
    "author": "白居易",
    "content": [
      "病眠夜少夢，閑立秋多思。寂寞餘雨晴，蕭條早寒至。",
      "鳥棲紅葉樹，月照青苔地。何況鏡中年，又過三十二。"
    ]
  },
  {
    "volume": 437,
    "sequence": 46,
    "title": "禁中聞蛩",
    "author": "白居易",
    "content": [
      "悄悄禁門閉，夜深無月明。西窗獨暗坐，滿耳新蛩聲。"
    ]
  },
  {
    "volume": 437,
    "sequence": 47,
    "title": "秋蟲",
    "author": "白居易",
    "content": [
      "切切暗窗下，喓喓深草裏。秋天思婦心，雨夜愁人耳。"
    ]
  },
  {
    "volume": 437,
    "sequence": 48,
    "title": "贈別宣上人",
    "author": "白居易",
    "content": [
      "上人處世界，清淨何所似。似彼白蓮花，在水不著水。",
      "性真悟泡幻，行潔離塵滓。修道來幾時，身心俱到此。",
      "嗟餘牽世網，不得長依止。離念與碧雲，秋來朝夕起。"
    ]
  },
  {
    "volume": 437,
    "sequence": 49,
    "title": "春夜喜雪，有懷王二十二",
    "author": "白居易",
    "content": [
      "夜雪有佳趣，幽人出書帷。微寒生枕席，輕素對階墀。",
      "坐罷楚弦曲，起吟班扇詩。明宜滅燭後，淨愛褰簾時。",
      "窗引曙色早，庭銷春氣遲。山陰應有興，不臥待徽之。"
    ]
  },
  {
    "volume": 437,
    "sequence": 50,
    "title": "酬和元九東川路詩十二首：駱口驛舊題詩",
    "author": "白居易",
    "content": [
      "拙詩在壁無人愛，鳥汙苔侵文字殘。",
      "唯有多情元侍禦，繡衣不惜拂塵看。"
    ]
  },
  {
    "volume": 437,
    "sequence": 51,
    "title": "酬和元九東川路詩十二首：南秦雪",
    "author": "白居易",
    "content": [
      "往歲曾為西邑吏，慣從駱口到南秦。三時雲冷多飛雪，二月山寒少有春。我思舊事猶惆悵，君作初行定苦辛。",
      "仍賴愁猿寒不叫，若聞猿叫更愁人。"
    ]
  },
  {
    "volume": 437,
    "sequence": 52,
    "title": "酬和元九東川路詩十二首：山枇杷花二首",
    "author": "白居易",
    "content": [
      "萬重青嶂蜀門口，一樹紅花山頂頭。",
      "春盡憶家歸未得，低紅如解替君愁。",
      "葉如裙色碧綃淺，花似芙蓉紅粉輕。",
      "若使此花兼解語，推囚禦史定違程。"
    ]
  },
  {
    "volume": 437,
    "sequence": 53,
    "title": "酬和元九東川路詩十二首：江樓月",
    "author": "白居易",
    "content": [
      "嘉陵江曲曲江池，明月雖同人別離。一宵光景潛相憶，兩地陰晴遠不知。誰料江邊懷我夜，正當池畔望君時。",
      "今朝共語方同悔，不解多情先寄詩。"
    ]
  },
  {
    "volume": 437,
    "sequence": 54,
    "title": "酬和元九東川路詩十二首：亞枝花",
    "author": "白居易",
    "content": [
      "山郵花木似平陽，愁殺多情驄馬郎。",
      "還似升平池畔坐，低頭向水自看妝。"
    ]
  },
  {
    "volume": 437,
    "sequence": 55,
    "title": "酬和元九東川路詩十二首：江上笛",
    "author": "白居易",
    "content": [
      "江上何人夜吹笛，聲聲似憶故園春。",
      "此時聞者堪頭白，況是多愁少睡人。"
    ]
  },
  {
    "volume": 437,
    "sequence": 56,
    "title": "酬和元九東川路詩十二首：嘉陵夜有懷二首",
    "author": "白居易",
    "content": [
      "露濕牆花春意深，西廊月上半床陰。",
      "憐君獨臥無言語，唯我知君此夜心。",
      "不明不暗朧朧月，不暖不寒慢慢風。",
      "獨臥空床好天氣，平明閒事到心中。"
    ]
  },
  {
    "volume": 437,
    "sequence": 57,
    "title": "酬和元九東川路詩十二首：夜深行",
    "author": "白居易",
    "content": [
      "百牢關外夜行客，三殿角頭宵直人。",
      "莫道近臣勝遠使，其如同是不閑身。"
    ]
  },
  {
    "volume": 437,
    "sequence": 58,
    "title": "酬和元九東川路詩十二首：望驛台",
    "author": "白居易",
    "content": [
      "靖安宅裏當窗柳，望驛台前撲地花。",
      "兩處春光同日盡，居人思客客思家。"
    ]
  },
  {
    "volume": 437,
    "sequence": 59,
    "title": "酬和元九東川路詩十二首：江岸梨花",
    "author": "白居易",
    "content": [
      "梨花有思緣和葉，一樹江頭惱殺君。",
      "最似孀閨少年婦，白妝素袖碧紗裙。"
    ]
  },
  {
    "volume": 437,
    "sequence": 60,
    "title": "答謝家最小偏憐女",
    "author": "白居易",
    "content": [
      "嫁得梁鴻六七年，耽書愛酒日高眠。雨荒春圃唯生草，雪壓朝廚未有煙。身病憂來緣女少，家貧忘卻為夫賢。",
      "誰知厚俸今無分，枉向秋風吹紙錢。"
    ]
  },
  {
    "volume": 437,
    "sequence": 61,
    "title": "答騎馬入空台",
    "author": "白居易",
    "content": [
      "君入空台去，朝往暮還來。我入泉台去，泉門無複開。",
      "鰥夫仍系職，稚女未勝哀。寂寞咸陽道，家人覆墓回。"
    ]
  },
  {
    "volume": 437,
    "sequence": 62,
    "title": "答山驛夢",
    "author": "白居易",
    "content": [
      "入君旅夢來千里，閉我幽魂欲二年。",
      "莫忘平生行坐處，後堂階下竹叢前。"
    ]
  },
  {
    "volume": 437,
    "sequence": 63,
    "title": "和元九與呂二同宿話舊感贈",
    "author": "白居易",
    "content": [
      "見君新贈呂君詩，憶得同年行樂時。爭入杏園齊馬首，潛過柳曲鬥蛾眉。八人雲散俱遊宦，七度花開盡別離。",
      "聞道秋娘猶且在，至今時複問微之。"
    ]
  },
  {
    "volume": 437,
    "sequence": 64,
    "title": "憶元九",
    "author": "白居易",
    "content": [
      "渺渺江陵道，相思遠不知。近來文卷裏，半是憶君詩。"
    ]
  },
  {
    "volume": 437,
    "sequence": 65,
    "title": "蕭員外寄新蜀茶",
    "author": "白居易",
    "content": [
      "蜀茶寄到但驚新，渭水煎來始覺珍。",
      "滿甌似乳堪持玩，況是春深酒渴人。"
    ]
  },
  {
    "volume": 437,
    "sequence": 66,
    "title": "寄上大兄",
    "author": "白居易",
    "content": [
      "秋鴻過盡無書信，病戴紗巾強出門。",
      "獨上荒台東北望，日西愁立到黃昏。"
    ]
  },
  {
    "volume": 437,
    "sequence": 67,
    "title": "病中哭金鑾子",
    "author": "白居易",
    "content": [
      "豈料吾方病，翻悲汝不全。臥驚從枕上，扶哭就燈前。",
      "有女誠為累，無兒豈免憐。病來才十日，養得已三年。",
      "慈淚隨聲迸，悲腸遇物牽。故衣猶架上，殘藥尚頭邊。",
      "送出深村巷，看封小墓田。莫言三裏地，此別是終天。"
    ]
  },
  {
    "volume": 437,
    "sequence": 68,
    "title": "寄內",
    "author": "白居易",
    "content": [
      "條桑初綠即為別，柿葉半紅猶未歸。",
      "不如村婦知時節，解為田夫秋擣衣。"
    ]
  },
  {
    "volume": 437,
    "sequence": 69,
    "title": "病氣",
    "author": "白居易",
    "content": [
      "自知氣發每因情，情在何由氣得平。",
      "若問病根深與淺，此身應與病齊生。"
    ]
  },
  {
    "volume": 437,
    "sequence": 70,
    "title": "歎元九",
    "author": "白居易",
    "content": [
      "不入城門來五載，同時班列盡官高。",
      "何人牢落猶依舊，唯有江陵元士曹。"
    ]
  },
  {
    "volume": 437,
    "sequence": 71,
    "title": "眼暗",
    "author": "白居易",
    "content": [
      "早年勤倦看書苦，晚歲悲傷出淚多。眼損不知都自取，病成方悟欲如何。夜昏乍似燈將滅，朝暗長疑鏡未磨。",
      "千藥萬方治不得，唯應閉目學頭陀。"
    ]
  },
  {
    "volume": 437,
    "sequence": 72,
    "title": "得袁相書",
    "author": "白居易",
    "content": [
      "穀苗深處一農夫，面黑頭斑手把鋤。",
      "何意使人猶識我，就田來送相公書。"
    ]
  },
  {
    "volume": 437,
    "sequence": 73,
    "title": "病中作",
    "author": "白居易",
    "content": [
      "病來城裏諸親故，厚薄親疏心總知。",
      "唯有蔚章於我分，深于同在翰林時。"
    ]
  },
  {
    "volume": 437,
    "sequence": 74,
    "title": "感化寺見元九、劉三十二題名處",
    "author": "白居易",
    "content": [
      "微之謫去千餘裏，太白無來十一年。",
      "今日見名如見面，塵埃壁上破窗前。"
    ]
  },
  {
    "volume": 437,
    "sequence": 75,
    "title": "遊悟貞寺回山下別張殷衡",
    "author": "白居易",
    "content": [
      "世緣未了治不得，孤負青山心共知。",
      "愁君又入都門去，即是紅塵滿眼時。"
    ]
  },
  {
    "volume": 437,
    "sequence": 76,
    "title": "村居寄張殷衡",
    "author": "白居易",
    "content": [
      "金氏村中一病夫，生涯濩落性靈迂。唯看老子五千字，不蹋長安十二衢。藥銚夜傾殘酒暖，竹床寒取舊氈鋪。",
      "聞君欲發江東去，能到茅庵訪別無。"
    ]
  },
  {
    "volume": 437,
    "sequence": 77,
    "title": "病中得樊大書",
    "author": "白居易",
    "content": [
      "荒村破屋經年臥，寂絕無人問病身。",
      "唯有東都樊著作，至今書信尚殷勤。"
    ]
  },
  {
    "volume": 437,
    "sequence": 78,
    "title": "開元九詩書卷",
    "author": "白居易",
    "content": [
      "紅箋白紙兩三束，半是君詩半是書。",
      "經年不展緣身病，今日開看生蠹魚。"
    ]
  },
  {
    "volume": 437,
    "sequence": 79,
    "title": "晝臥",
    "author": "白居易",
    "content": [
      "抱枕無言語，空房獨悄然。誰知盡日臥，非病亦非眠。"
    ]
  },
  {
    "volume": 437,
    "sequence": 80,
    "title": "夜坐",
    "author": "白居易",
    "content": [
      "庭前盡日立到夜，燈下有時坐徹明。",
      "此情不語何人會，時複長籲一兩聲。"
    ]
  },
  {
    "volume": 437,
    "sequence": 81,
    "title": "暮立",
    "author": "白居易",
    "content": [
      "黃昏獨立佛堂前，滿地槐花滿樹蟬。",
      "大抵四時心總苦，就中腸斷是秋天。"
    ]
  },
  {
    "volume": 437,
    "sequence": 82,
    "title": "有感",
    "author": "白居易",
    "content": [
      "絕弦與斷絲，猶有卻續時。唯有衷腸斷，應無續得期。"
    ]
  },
  {
    "volume": 437,
    "sequence": 83,
    "title": "答友問",
    "author": "白居易",
    "content": [
      "似玉童顏盡，如霜病鬢新。莫驚身頓老，心更老於身。"
    ]
  },
  {
    "volume": 437,
    "sequence": 84,
    "title": "村夜",
    "author": "白居易",
    "content": [
      "霜草蒼蒼蟲切切，村南村北行人絕。",
      "獨出前門望野田，月明蕎麥花如雪。"
    ]
  },
  {
    "volume": 437,
    "sequence": 85,
    "title": "聞蟲",
    "author": "白居易",
    "content": [
      "暗蟲唧唧夜綿綿，況是秋陰欲雨天。",
      "猶恐愁人暫得睡，聲聲移近臥床前。"
    ]
  },
  {
    "volume": 437,
    "sequence": 86,
    "title": "寒食夜有懷",
    "author": "白居易",
    "content": [
      "寒食非長非短夜，春風不熱不寒天。",
      "可憐時節堪相憶，何況無燈各早眠。"
    ]
  },
  {
    "volume": 437,
    "sequence": 87,
    "title": "贈內",
    "author": "白居易",
    "content": [
      "漠漠暗苔新雨地，微微涼露欲秋天。",
      "莫對月明思往事，損君顏色減君年。"
    ]
  },
  {
    "volume": 437,
    "sequence": 88,
    "title": "得錢舍人書問眼疾",
    "author": "白居易",
    "content": [
      "春來眼暗少心情，點盡黃連尚未平。",
      "唯得君書勝得藥，開緘未讀眼先明。"
    ]
  },
  {
    "volume": 437,
    "sequence": 89,
    "title": "還李十一馬",
    "author": "白居易",
    "content": [
      "傳語李君勞寄馬，病來唯著杖扶身。",
      "縱擬強騎無出處，卻將牽與趁朝人。"
    ]
  },
  {
    "volume": 437,
    "sequence": 90,
    "title": "九日寄行簡",
    "author": "白居易",
    "content": [
      "摘得菊花攜得酒，繞村騎馬思悠悠。",
      "下邽田地平如掌，何處登高望梓州。"
    ]
  },
  {
    "volume": 437,
    "sequence": 91,
    "title": "夜坐",
    "author": "白居易",
    "content": [
      "斜月入前楹，迢迢夜坐情。梧桐上階影，蟋蟀近床聲。",
      "曙傍窗間至，秋從簟上生。感時因憶事，不寢到雞鳴。"
    ]
  },
  {
    "volume": 437,
    "sequence": 92,
    "title": "村居二首",
    "author": "白居易",
    "content": [
      "田園莽蒼經春早，籬落蕭條盡日風。",
      "若問經過談笑者，不過田舍白頭翁。",
      "門閉仍逢雪，廚寒未起煙。貧家重寥落，半為日高眠。"
    ]
  },
  {
    "volume": 437,
    "sequence": 93,
    "title": "早春",
    "author": "白居易",
    "content": [
      "雪散因和氣，冰開得暖光。春銷不得處，唯有鬢邊霜。"
    ]
  },
  {
    "volume": 437,
    "sequence": 94,
    "title": "和夢遊春詩一百韻",
    "author": "白居易",
    "content": [
      "昔君夢遊春，夢游仙山曲。怳若有所遇，似愜平生欲。",
      "因尋菖蒲水，漸入桃花穀。到一紅樓家，愛之看不足。",
      "池流渡清泚，草嫩蹋綠蓐。門柳暗全低，簷櫻紅半熟。",
      "轉行深深院，過盡重重屋。烏龍臥不驚，青鳥飛相逐。",
      "漸聞玉佩響，始辨珠履躅。遙見窗下人，娉婷十五六。",
      "霞光抱明月，蓮豔開初旭。縹緲雲雨仙，氛氳蘭麝馥。",
      "風流薄梳洗，時世寬妝束。袖軟異文綾，裾輕單絲縠。",
      "裙腰銀線壓，梳掌金筐蹙。帶襭紫蒲萄，袴花紅石竹。",
      "凝情都未語，付意微相矚。眉斂遠山青，鬟低片雲綠。",
      "帳牽翡翠帶，被解鴛鴦襆。秀色似堪餐，穠華如可掬。",
      "半卷錦頭席，斜鋪繡腰褥。朱唇素指勻，粉汗紅綿撲。",
      "心驚睡易覺，夢斷魂難續。籠委獨棲禽，劍分連理木。",
      "存誠期有感，誓志貞無黷。京洛八九春，未曾花裏宿。",
      "壯年徒自棄，佳會應無複。鸞歌不重聞，鳳兆從茲蔔。",
      "韋門女清貴，裴氏甥賢淑。羅扇夾花燈，金鞍攢繡轂。",
      "既傾南國貌，遂坦東床腹。劉阮心漸忘，潘楊意方睦。",
      "新修履信第，初食尚書祿。九醞備聖賢，八珍窮水陸。",
      "秦家重蕭史，彥輔憐衛叔。朝饌饋獨盤，夜醪傾百斛。",
      "親賓盛輝赫，妓樂紛曄煜。宿醉才解酲，朝歡俄枕麹。",
      "飲過君子爭，令甚將軍酷。酩酊歌鷓鴣，顛狂舞鴝鵒。",
      "月流春夜短，日下秋天速。謝傅隙過駒，蕭娘風過燭。",
      "全凋蕣花折，半死梧桐禿。暗鏡對孤鸞，哀弦留寡鵠。",
      "淒淒隔幽顯，冉冉移寒燠。萬事此時休，百身何處贖。",
      "提攜小兒女，將領舊姻族。再入朱門行，一傍青樓哭。",
      "櫪空無廄馬，水涸失池鶩。搖落廢井梧，荒涼故籬菊。",
      "莓苔上幾閣，塵土生琴築。舞榭綴蠨蛸，歌梁聚蝙蝠。",
      "嫁分紅粉妾，賣散蒼頭僕。門客思彷徨，家人泣咿噢。",
      "心期正蕭索，宦序仍拘局。懷策入崤函，驅車辭郟鄏。",
      "逢時念既濟，聚學思大畜。端詳筮仕蓍，磨拭穿楊鏃。",
      "始從讎校職，首中賢良目。一拔侍瑤墀，再升紆繡服。",
      "誓酬君王寵，願使朝廷肅。密勿奏封章，清明操憲牘。",
      "鷹鞲中病下，豸角當邪觸。糾謬靜東周，申冤動南蜀。",
      "危言詆閽寺，直氣忤鈞軸。不忍曲作鉤，乍能折為玉。",
      "捫心無愧畏，騰口有謗讟。只要明是非，何曾虞禍福。",
      "車摧太行路，劍落酆城獄。襄漢問修途，荊蠻指殊俗。",
      "謫為江府掾，遣事荊州牧。趨走謁麾幢，喧煩視鞭樸。",
      "簿書常自領，縲囚每親鞫。竟日坐官曹，經旬曠休沐。",
      "宅荒渚宮草，馬瘦畬田粟。薄俸等涓毫，微官同桎梏。",
      "月中照形影，天際辭骨肉。鶴病翅羽垂，獸窮爪牙縮。",
      "行看須間白，誰勸杯中綠。時傷大野麟，命問長沙鵩。",
      "夏梅山雨漬，秋瘴江雲毒。巴水白茫茫，楚山青簇簇。",
      "吟君七十韻，是我心所蓄。既去誠莫追，將來幸前勖。",
      "欲除憂惱病，當取禪經讀。須悟事皆空，無令念將屬。",
      "請思遊春夢，此夢何閃倏。豔色即空花，浮生乃焦穀。",
      "良姻在嘉偶，頃克為單獨。入仕欲榮身，須臾成黜辱。",
      "合者離之始，樂兮憂所伏。愁恨僧祇長，歡榮刹那促。",
      "覺悟因傍喻，迷執由當局。膏明誘暗蛾，陽焱奔癡鹿。",
      "貪為苦聚落，愛是悲林麓。水蕩無明波，輪回死生輻。",
      "塵應甘露灑，垢待醍醐浴。障要智燈燒，魔須慧刀戮。",
      "外熏性易染，內戰心難衄。法句與心王，期君日三複。"
    ]
  },
  {
    "volume": 437,
    "sequence": 95,
    "title": "王昭君二首",
    "author": "白居易",
    "content": [
      "滿面胡沙滿鬢風，眉銷殘黛臉銷紅。",
      "愁苦辛勤憔悴盡，如今卻似畫圖中。",
      "漢使卻回憑寄語，黃金何日贖蛾眉。",
      "君王若問妾顏色，莫道不如宮裏時。"
    ]
  }
]