[
  {
    "volume": 768,
    "sequence": 1,
    "title": "班婕妤",
    "author": "嚴識玄",
    "content": [
      "賤妾如桃李，君王若歲時。秋風一已勁，搖落不勝悲。",
      "寂寂蒼苔滿，沉沉綠草滋。繁華非此日，指輦競何辭。"
    ]
  },
  {
    "volume": 768,
    "sequence": 2,
    "title": "賦得禦制句朔野陣雲飛",
    "author": "何象",
    "content": [
      "塞日穿痕斷，邊鴻背影飛。縹緲浮黃屋，陰沈護禦衣。"
    ]
  },
  {
    "volume": 768,
    "sequence": 3,
    "title": "宿金河戍",
    "author": "張震",
    "content": [
      "朝發鐵麟驛，夕宿金河戍。奔波急王程，一日千里路。",
      "但見容鬢改，不知歲華暮。悠悠沙漠行，王事彌多故。"
    ]
  },
  {
    "volume": 768,
    "sequence": 4,
    "title": "補新宮",
    "author": "丘光庭",
    "content": [
      "奐奐新宮，禮樂其融。爾德惟賢，爾□維忠。",
      "為忠以公，斯筵是同。人之醉我，與我延賓。",
      "奐奐新宮，既奐而輪。其固如山，其儼如雲。",
      "其寢斯安，□□□分。我既考落，以燕群臣。",
      "奐奐新宮，既祭既延。我□□鏞，於以醉賢。",
      "有禮無愆，我有斯宮。斯宮以安，康後萬年。"
    ]
  },
  {
    "volume": 768,
    "sequence": 5,
    "title": "補茅鴟",
    "author": "丘光庭",
    "content": [
      "茅鴟茅鴟，無集我岡。汝食汝飽，莫我為祥。",
      "願彈去汝，來彼鳳凰。來彼鳳凰，其儀有章。",
      "茅鴟茅鴟，無啄我雀。汝食汝飽，莫我肯略。",
      "願彈去汝，來彼瑞鵲。來彼瑞鵲，其音可樂。",
      "茅鴟茅鴟，無搏鷅鶹。汝食汝飽，莫我為休。",
      "願彈去汝，來彼鳲鳩。來彼鳲鳩，食子其周。",
      "茅鴟茅鴟，無ew我陵。汝食汝飽，莫我好聲。",
      "願彈去汝，來彼蒼鷹。來彼蒼鷹，祭鳥是征。"
    ]
  },
  {
    "volume": 768,
    "sequence": 6,
    "title": "瑕瑜不相掩",
    "author": "武翊黃",
    "content": [
      "抱璞應難辨，妍媸每自融。貞姿偏特達，微玷遇磨礱。",
      "涇渭流終異，瑕瑜自不同。半曾光透石，未掩氣如虹。",
      "縝密誠為智，包藏豈謂忠。停看分美惡，今得值良工。"
    ]
  },
  {
    "volume": 768,
    "sequence": 7,
    "title": "袁江口懷王司勳王吏部",
    "author": "李祜",
    "content": [
      "京華不啻三千里，客淚如今一萬雙。",
      "若個最為相憶處，青楓黃竹入袁江。"
    ]
  },
  {
    "volume": 768,
    "sequence": 8,
    "title": "贈進士李守微",
    "author": "韓嶼",
    "content": [
      "一定童顏老歲華，貧寒遊歷貴人家。煉成正氣功應大，養得元神道不差。舄曳鶴毛幹毾e6，杖攜筇節瘦槎牙。",
      "如何蓬閬不歸去，落盡蟠桃幾度花。"
    ]
  },
  {
    "volume": 768,
    "sequence": 9,
    "title": "馬上有見",
    "author": "李茂複",
    "content": [
      "行盡疏林見小橋，綠楊深處有紅蕉。",
      "無端眼界無分別，安置心頭不肯銷。"
    ]
  },
  {
    "volume": 768,
    "sequence": 10,
    "title": "自歎",
    "author": "李茂複",
    "content": [
      "落日西山近一竿，世間恩愛極難yR。近來不作顛狂事，免被冤家惡眼看。"
    ]
  },
  {
    "volume": 768,
    "sequence": 11,
    "title": "贈吳圓",
    "author": "李曜",
    "content": [
      "經年理郡少歡娛，為習干戈間飲徒。",
      "今日臨行盡交割，分明收取媚川珠。"
    ]
  },
  {
    "volume": 768,
    "sequence": 12,
    "title": "答李曜",
    "author": "吳圓",
    "content": [
      "曳履優容日日歡，須言達德倍汍瀾。",
      "韶光今已輸先手，領得蠙珠掌上看。"
    ]
  },
  {
    "volume": 768,
    "sequence": 13,
    "title": "和訾家洲宴游",
    "author": "陸弘休",
    "content": [
      "新春蕊綻訾家洲，信是南方最勝遊。酒滿百分殊不怕，人添一歲更堪愁。鶯聲暗逐歌聲豔，花態還隨舞態羞。",
      "莫惜今朝同酩酊，任他龜鶴與蜉蝣。"
    ]
  },
  {
    "volume": 768,
    "sequence": 14,
    "title": "題賈島墓",
    "author": "安錡",
    "content": [
      "倚恃才難繼，昂藏貌不恭。騎驢沖大尹，奪卷忤宣宗。",
      "馳譽超先輩，居官下我儂。司倉舊曹署，一見一心忡。"
    ]
  },
  {
    "volume": 768,
    "sequence": 15,
    "title": "贈別營妓卿卿",
    "author": "油蔚",
    "content": [
      "憐君無那是多情，枕上相看直到明。日照綠窗人去住，鴉啼紅粉淚縱橫。愁腸只向金閨斷，白髮應從玉塞生。",
      "為報花時少惆悵，此生終不負卿卿。"
    ]
  },
  {
    "volume": 768,
    "sequence": 16,
    "title": "巢燕",
    "author": "胡玢",
    "content": [
      "燕來巢我簷，我屋非高大。所貴兒童善，保爾無殃禍。",
      "莫巢孀婦家，孀婦怨孤坐。妒爾長雙飛，打爾危巢破。"
    ]
  },
  {
    "volume": 768,
    "sequence": 17,
    "title": "廬山桑落洲",
    "author": "胡玢",
    "content": [
      "莫問桑田事，但看桑落洲。數家新住處，昔日大江流。",
      "古岸崩欲盡，平沙長未休。想應百年後，人世更悠悠。"
    ]
  },
  {
    "volume": 768,
    "sequence": 18,
    "title": "石楠樹",
    "author": "胡玢",
    "content": [
      "本自清江石上生，移栽此處稱閒情。青雲士盡識珍木，白屋人多喚俗名。重布綠陰滋蘚色，深藏好鳥引雛聲。",
      "餘今一日千回看，每度看來眼益明。"
    ]
  },
  {
    "volume": 768,
    "sequence": 19,
    "title": "句",
    "author": "胡玢",
    "content": [
      "輪中別有物，光外更無空。"
    ]
  },
  {
    "volume": 768,
    "sequence": 20,
    "title": "酒鬍子",
    "author": "盧注",
    "content": [
      "同心相遇思同歡，擎出酒胡當玉盤。盤中臲卼不自定，四座清賓注意看。可亦不在心，否亦不在面，徇客隨時自圓轉。酒胡五藏屬他人，十分亦是無情勸。",
      "爾不耕，亦不饑。爾不蠶，亦有衣。有眼不能分黼黻，有口不能明是非。鼻何尖，眼何碧，儀形本非天地力。",
      "雕鐫匠意苦多端，翠帽朱衫巧妝飾。長安鬥酒十千酤，劉伶平生為酒徒。劉伶虛向酒中死，不得酒池中拍浮。",
      "酒胡一滴不入眼，空令酒胡名酒胡。"
    ]
  },
  {
    "volume": 768,
    "sequence": 21,
    "title": "西施",
    "author": "盧注",
    "content": [
      "惆悵興亡系綺羅，世人猶自選青娥。",
      "越王解破夫差國，一個西施已是多。"
    ]
  },
  {
    "volume": 768,
    "sequence": 22,
    "title": "題西施浣紗石",
    "author": "胡幽貞",
    "content": [
      "一朝入紫宮，萬古遺芳塵。至今溪邊花，不敢嬌青春。"
    ]
  },
  {
    "volume": 768,
    "sequence": 23,
    "title": "歸四明",
    "author": "胡幽貞",
    "content": [
      "海色連四明，仙舟去容易。天籍豈輒問，不是卑朝士。"
    ]
  },
  {
    "volume": 768,
    "sequence": 24,
    "title": "送人游邵州",
    "author": "狄煥",
    "content": [
      "春江正渺渺，送別兩依依。煙裏棹將遠，渡頭人未歸。",
      "漁家侵疊浪，島樹掛殘暉。況入湖湘路，那堪花亂飛。"
    ]
  },
  {
    "volume": 768,
    "sequence": 25,
    "title": "題柳",
    "author": "狄煥",
    "content": [
      "天南與天北，此處影婆娑。翠色折不盡，離情生更多。",
      "雨餘籠灞岸，煙暝夾隋河。自有佳名在，秦松繼得麼。"
    ]
  },
  {
    "volume": 768,
    "sequence": 26,
    "title": "詠南嶽徑松",
    "author": "狄煥",
    "content": [
      "一陣雨聲歸嶽嶠，兩條寒色下瀟湘。",
      "客吟晚景停孤棹，僧踏清陰徹上方。"
    ]
  },
  {
    "volume": 768,
    "sequence": 27,
    "title": "句",
    "author": "狄煥",
    "content": [
      "數點當秋霽，不知何處峰。",
      "更無聲接續，空有影相隨。"
    ]
  },
  {
    "volume": 768,
    "sequence": 28,
    "title": "潯陽觀水",
    "author": "韓溉",
    "content": [
      "朝宗漢水接陽臺，唅呀填坑吼作雷。莫見九江平穩去，還從三峽嶮巇來。南經夢澤寬浮日，西出岷山劣泛杯。",
      "直至滄溟涵貯盡，沈深不動浸昭回。"
    ]
  },
  {
    "volume": 768,
    "sequence": 29,
    "title": "水",
    "author": "韓溉",
    "content": [
      "方圓不定性空求，東注滄溟早晚休。高截碧塘長耿耿，遠飛青嶂更悠悠。瀟湘月浸千年色，夢澤煙含萬古愁。",
      "別有嶺頭嗚咽處，為君分作斷腸流。"
    ]
  },
  {
    "volume": 768,
    "sequence": 30,
    "title": "松",
    "author": "韓溉",
    "content": [
      "倚空高檻冷無塵，往事閑征夢欲分。翠色本宜霜後見，寒聲偏向月中聞。啼猿想帶蒼山雨，歸鶴應和紫府雲。",
      "莫向東園競桃李，春光還是不容君。"
    ]
  },
  {
    "volume": 768,
    "sequence": 31,
    "title": "柳",
    "author": "韓溉",
    "content": [
      "雪盡青門弄影微，暖風遲日早鶯歸。如憑細葉留春色，須把長條系落暉。彭澤有情還鬱鬱，隋堤無主自依依。",
      "世間惹恨偏饒此，可是行人折贈稀。"
    ]
  },
  {
    "volume": 768,
    "sequence": 32,
    "title": "竹",
    "author": "韓溉",
    "content": [
      "樹色連雲萬葉開，王孫不厭滿庭栽。淩霜盡節無人見，終日虛心待鳳來。誰許風流添興詠，自憐瀟灑出塵埃。",
      "朱門處處多閑地，正好移陰覆翠苔。"
    ]
  },
  {
    "volume": 768,
    "sequence": 33,
    "title": "鵲",
    "author": "韓溉",
    "content": [
      "才見離巢羽翼開，盡能輕颺出塵埃。人間樹好紛紛占，天上橋成草草回。幾度送風臨玉戶，一時傳喜到妝台。",
      "若教顏色如霜雪，應與清平作瑞來。"
    ]
  },
  {
    "volume": 768,
    "sequence": 34,
    "title": "燈",
    "author": "韓溉",
    "content": [
      "分影由來恨不同，綠窗孤館兩何窮。熒煌短焰長疑暗，零落殘花旋委空。幾處隔簾愁夜雨，誰家當戶怯秋風。",
      "莫言明滅無多重，曾比人生一世中。"
    ]
  },
  {
    "volume": 768,
    "sequence": 35,
    "title": "句",
    "author": "韓溉",
    "content": [
      "門掩落花人別後，窗含殘月酒醒時。（《愁詩》，見《吟窗雜錄》）"
    ]
  },
  {
    "volume": 768,
    "sequence": 36,
    "title": "春怨",
    "author": "金昌緒",
    "content": [
      "打起黃鶯兒，莫教枝上啼。啼時驚妾夢，不得到遼西。"
    ]
  },
  {
    "volume": 768,
    "sequence": 37,
    "title": "放猿",
    "author": "曾麻幾",
    "content": [
      "孤猿鎖檻歲年深，放出城南百丈林。",
      "綠水任從聯臂飲，青山不用斷腸吟。"
    ]
  }
]