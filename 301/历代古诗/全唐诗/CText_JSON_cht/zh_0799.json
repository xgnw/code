[
  {
    "volume": 799,
    "sequence": 1,
    "title": "新妝詩",
    "author": "楊容華",
    "content": [
      "啼鳥驚眠罷，房櫳乘曉開。鳳釵金作縷，鸞鏡玉為台。",
      "妝似臨池出，人疑向月來。自憐終不見，欲去複裴回。"
    ]
  },
  {
    "volume": 799,
    "sequence": 2,
    "title": "贈外",
    "author": "魏氏",
    "content": [
      "浮萍依綠水，弱蔦寄青松。與君結大義，移天得所從。",
      "翰林無雙鳥，劍水不分龍。諧和類琴瑟，堅固同膠漆。",
      "義重恩欲深，夷險貴如一。本自身不令，積多嬰痛疾。",
      "朝夕倦床枕，形體恥巾櫛。遊子倦風塵，從官初解巾。",
      "束裝赴南郢，脂駕出西秦。比翼終難遂，銜雌苦未因。",
      "徒悲楓岸遠，空對柳園春。男兒不重舊，丈夫多好新。",
      "新人喜新聘，朝朝臨粉鏡。兩鴛固無比，雙蛾誰與競。",
      "詎憐愁思人，銜啼嗟薄命。蕣華不足恃，松枝有餘勁。",
      "所願好九思，勿令虧百行。"
    ]
  },
  {
    "volume": 799,
    "sequence": 3,
    "title": "詠破簾",
    "author": "喬氏",
    "content": [
      "已漏風聲罷，繩持也不禁。一從經落後，無複有貞心。"
    ]
  },
  {
    "volume": 799,
    "sequence": 4,
    "title": "送兄",
    "author": "七歲女子",
    "content": [
      "別路雲初起，離亭葉正飛。所嗟人異雁，不作一行歸。"
    ]
  },
  {
    "volume": 799,
    "sequence": 5,
    "title": "送男左貶詩",
    "author": "林氏",
    "content": [
      "他日初投杼，勤王在飲冰。有辭期不罰，積毀竟相仍。",
      "謫宦今何在，銜冤猶未勝。天涯分越徼，驛騎速毗陵。",
      "腸斷腹非苦，書傳寫豈能。淚添江水遠，心劇海雲蒸。",
      "明月珠難識，甘泉賦可稱。但將忠報主，何懼點青蠅。"
    ]
  },
  {
    "volume": 799,
    "sequence": 6,
    "title": "古興",
    "author": "趙氏1",
    "content": [
      "郁蒸夏將半，暑氣扇飛閣。驟雨滿空來，當軒卷羅幕。",
      "度雲開夕霽，宇宙何清廓。明月流素光，輕風換炎鑠。",
      "孤鸞傷對影，寶瑟悲別鶴。君子去不還，遙心欲何托。",
      "金菊延清霜，玉壺多美酒。良人猶不歸，芳菲豈常有。",
      "不惜芳菲歇，但傷別離久。含情罷斟酌，凝怨對窗牖。",
      "霽雪舒長野，寒雲半幽谷。嚴風振枯條，猿啼抱冰木。",
      "所嗟遊宦子，少小荷天祿。前程未雲至，悽愴對車僕。",
      "歲寒成詠歌，日暮棲林樸。不憚行險道，空悲年運促。"
    ]
  },
  {
    "volume": 799,
    "sequence": 7,
    "title": "寄夫",
    "author": "郭紹蘭",
    "content": [
      "我婿去重湖，臨窗泣血書。殷勤憑燕翼，寄與薄情夫。"
    ]
  },
  {
    "volume": 799,
    "sequence": 8,
    "title": "同夫游秦",
    "author": "王韞秀",
    "content": [
      "路掃饑寒跡，天哀志氣人。休零離別淚，攜手入西秦。"
    ]
  },
  {
    "volume": 799,
    "sequence": 9,
    "title": "夫入相寄姨妹",
    "author": "王韞秀",
    "content": [
      "相國已隨麟閣貴，家風第一右丞詩。",
      "笄年解笑鳴機婦，恥見蘇秦富貴時。"
    ]
  },
  {
    "volume": 799,
    "sequence": 10,
    "title": "喻夫阻客",
    "author": "王韞秀",
    "content": [
      "楚竹燕歌動畫梁，春蘭重換舞衣裳。",
      "公孫開閣招嘉客，知道浮榮不久長。"
    ]
  },
  {
    "volume": 799,
    "sequence": 11,
    "title": "古意",
    "author": "張夫人",
    "content": [
      "轆轤曉轉素絲綆，桐聲夜落蒼苔磚。涓涓吹溜若時雨，濯濯佳蔬非用天。丈夫不解此中意，抱甕當時徒自賢。"
    ]
  },
  {
    "volume": 799,
    "sequence": 12,
    "title": "拜新月",
    "author": "張夫人",
    "content": [
      "拜新月，拜月出堂前。暗魄初籠桂，虛弓未引弦。拜新月，拜月妝樓上。鸞鏡始安台，蛾眉已相向。拜新月，拜月不勝情，庭花風露清。月臨人自老，人望月長明。",
      "東家阿母亦拜月，一拜一悲聲斷絕。昔年拜月逞容輝，如今拜月雙淚垂。回看眾女拜新月，卻憶紅閨年少時。"
    ]
  },
  {
    "volume": 799,
    "sequence": 13,
    "title": "柳絮",
    "author": "張夫人",
    "content": [
      "靄靄芳春朝，雪絮起青條。或值花同舞，不因風自飄。",
      "過尊浮綠醑，拂幌綴紅綃。那用持愁玩，春懷不自聊。"
    ]
  },
  {
    "volume": 799,
    "sequence": 14,
    "title": "拾得韋氏花鈿以詩寄贈",
    "author": "張夫人",
    "content": [
      "今朝妝閣前，拾得舊花鈿。粉污痕猶在，塵侵色尚鮮。",
      "曾經纖手裏，拈向翠眉邊。能助千金笑，如何忍棄捐。"
    ]
  },
  {
    "volume": 799,
    "sequence": 15,
    "title": "誚喜鵲",
    "author": "張夫人",
    "content": [
      "疇昔鴛鴦侶，朱門賀客多。如今無此事，好去莫相過。"
    ]
  },
  {
    "volume": 799,
    "sequence": 16,
    "title": "句",
    "author": "張夫人",
    "content": [
      "游蜂乍起驚落墀，黃鳥銜來卻上枝。",
      "臨風重回首，掩淚向庭花。",
      "鏡中春色老，枕前秋夜長。"
    ]
  },
  {
    "volume": 799,
    "sequence": 17,
    "title": "書石壁",
    "author": "王氏",
    "content": [
      "何事潘郎戀別筵，歡情未斷妾心懸。",
      "汰王灘下相思處，猿叫山山月滿船。"
    ]
  },
  {
    "volume": 799,
    "sequence": 18,
    "title": "答微之",
    "author": "裴淑",
    "content": [
      "侯門初擁節，御苑柳絲新。不是悲殊命，唯愁別近親。",
      "黃鶯遷古木，朱履從清塵。想到千山外，滄江正暮春。"
    ]
  },
  {
    "volume": 799,
    "sequence": 19,
    "title": "夫下第",
    "author": "趙氏2",
    "content": [
      "良人的的有奇才，何事年年被放回。",
      "如今妾面羞君面，君若來時近夜來。"
    ]
  },
  {
    "volume": 799,
    "sequence": 20,
    "title": "雜言寄杜羔",
    "author": "趙氏2",
    "content": [
      "君從淮海遊，再過蘭杜秋。歸來未須臾，又欲向梁州。",
      "梁州秦嶺西，棧道與雲齊。羌蠻萬餘落，矛戟自高低。",
      "已念寡儔侶，複慮勞攀躋。丈夫重志氣，兒女空悲啼。",
      "臨邛滯遊地，肯顧濁水泥。人生賦命有厚薄，君但遨遊我寂寞。"
    ]
  },
  {
    "volume": 799,
    "sequence": 21,
    "title": "聞夫杜羔登第",
    "author": "趙氏2",
    "content": [
      "長安此去無多地，鬱鬱蔥蔥佳氣浮。",
      "良人得意正年少，今夜醉眠何處樓。"
    ]
  },
  {
    "volume": 799,
    "sequence": 22,
    "title": "雜言",
    "author": "趙氏2",
    "content": [
      "上林園中青青桂，折得一枝好夫婿。",
      "杏花如雪柳垂絲，春風蕩颺不同枝。"
    ]
  },
  {
    "volume": 799,
    "sequence": 23,
    "title": "寄夫",
    "author": "張氏",
    "content": [
      "久無音信到羅幃，路遠迢迢遣問誰。",
      "聞君折得東堂桂，折罷那能不暫歸。",
      "驛使今朝過五湖，殷勤為我報狂夫。",
      "從來誇有龍泉劍，試割相思得斷無。"
    ]
  },
  {
    "volume": 799,
    "sequence": 24,
    "title": "贈鄭女郎",
    "author": "薛馧",
    "content": [
      "豔陽灼灼河洛神，珠簾繡戶青樓春。能彈箜篌弄纖指，愁殺門前少年子。笑開一面紅粉妝，東園幾樹桃花死。",
      "朝理曲，暮理曲，獨坐窗前一片玉。行也嬌，坐也嬌，見之令人魂魄銷。堂前錦褥紅地爐，綠沈香榼傾屠蘇。",
      "解佩時時歇歌管，芙蓉帳裏蘭麝滿。晚起羅衣香不斷，滅燭每嫌秋夜短。"
    ]
  },
  {
    "volume": 799,
    "sequence": 25,
    "title": "古意",
    "author": "薛馧",
    "content": [
      "昨夜巫山中，失卻陽臺女。朝來香閣裏，獨伴楚王語。"
    ]
  },
  {
    "volume": 799,
    "sequence": 26,
    "title": "贈故人",
    "author": "薛馧",
    "content": [
      "昔別容如玉，今來鬢若絲。淚痕應共見，腸斷阿誰知。"
    ]
  },
  {
    "volume": 799,
    "sequence": 27,
    "title": "句",
    "author": "薛馧",
    "content": [
      "寂寞相思處，雕梁落燕泥。"
    ]
  },
  {
    "volume": 799,
    "sequence": 28,
    "title": "題奉慈寺",
    "author": "楊德麟",
    "content": [
      "日月金輪動，旃檀碧樹秋。塔分鴻雁翅，鐘掛鳳凰樓。"
    ]
  },
  {
    "volume": 799,
    "sequence": 29,
    "title": "述懷",
    "author": "崔氏",
    "content": [
      "不怨盧郎年紀大，不怨盧郎官職卑。",
      "自恨妾身生較晚，不及盧郎年少時。"
    ]
  },
  {
    "volume": 799,
    "sequence": 30,
    "title": "寄夫",
    "author": "陳玉蘭",
    "content": [
      "夫戍邊關妾在吳，西風吹妾妾憂夫。",
      "一行書信千行淚，寒到君邊衣到無。"
    ]
  },
  {
    "volume": 799,
    "sequence": 31,
    "title": "寫真寄夫",
    "author": "薛媛",
    "content": [
      "欲下丹青筆，先拈寶鏡寒。已經顏索寞，漸覺鬢凋殘。",
      "淚眼描將易，愁腸寫出難。恐君渾忘卻，時展畫圖看。"
    ]
  },
  {
    "volume": 799,
    "sequence": 32,
    "title": "聞琴",
    "author": "孫氏",
    "content": [
      "玉指朱弦軋複清，湘妃愁怨最難聽。初疑颯颯涼風勁，又似蕭蕭暮雨零。近比流泉來碧嶂，遠如玄鶴下青冥。",
      "夜深彈罷堪惆悵，露濕叢蘭月滿庭。"
    ]
  },
  {
    "volume": 799,
    "sequence": 33,
    "title": "白蠟燭詩",
    "author": "孫氏",
    "content": [
      "景勝銀釭香比蘭，一條白玉偪人寒。",
      "他時紫禁春風夜，醉草天書仔細看。"
    ]
  },
  {
    "volume": 799,
    "sequence": 34,
    "title": "謝人送酒",
    "author": "孫氏",
    "content": [
      "謝將清酒寄愁人，澄澈甘香氣味真。",
      "好是綠窗風月夜，一杯搖盪滿懷春。"
    ]
  },
  {
    "volume": 799,
    "sequence": 35,
    "title": "詩",
    "author": "張立本女",
    "content": [
      "危冠廣袖楚宮妝，獨步閒庭逐夜涼。",
      "自把玉簪敲砌竹，清歌一曲月如霜。"
    ]
  },
  {
    "volume": 799,
    "sequence": 36,
    "title": "繡龜形詩",
    "author": "侯氏",
    "content": [
      "暌離已是十秋強，對鏡那堪重理妝。聞雁幾回修尺素，見霜先為制衣裳。開箱疊練先垂淚，拂杵調砧更斷腸。",
      "繡作龜形獻天子，願教征客早還鄉。"
    ]
  },
  {
    "volume": 799,
    "sequence": 37,
    "title": "感夫詩",
    "author": "慎氏",
    "content": [
      "當時心事已相關，雨散雲飛一餉間。",
      "便是孤帆從此去，不堪重上望夫山。"
    ]
  },
  {
    "volume": 799,
    "sequence": 38,
    "title": "謠",
    "author": "薛瑤",
    "content": [
      "化雲心兮思淑貞，洞寂滅兮不見人。瑤草芳兮思芬蒀，將奈何兮青春。"
    ]
  },
  {
    "volume": 799,
    "sequence": 39,
    "title": "題唐安寺閣壁",
    "author": "王霞卿",
    "content": [
      "春來引步暫尋遊，愁見風光倚寺樓。",
      "正好開懷對煙月，雙眉不覺自如鉤。"
    ]
  },
  {
    "volume": 799,
    "sequence": 40,
    "title": "答鄭殷彝",
    "author": "王霞卿",
    "content": [
      "君是煙霄折桂身，聖朝方切用儒珍。",
      "正堪西上文場戰，空向途中泥婦人。"
    ]
  },
  {
    "volume": 799,
    "sequence": 41,
    "title": "喜盧郎及第",
    "author": "竇梁賓",
    "content": [
      "曉妝初罷眼初瞤，小玉驚人踏破裙。",
      "手把紅箋書一紙，上頭名字有郎君。"
    ]
  },
  {
    "volume": 799,
    "sequence": 42,
    "title": "雨中看牡丹",
    "author": "竇梁賓",
    "content": [
      "東風未放曉泥幹，紅藥花開不奈寒。",
      "待得天晴花已老，不如攜手雨中看。"
    ]
  },
  {
    "volume": 799,
    "sequence": 43,
    "title": "書桐葉",
    "author": "任氏",
    "content": [
      "拭翠斂蛾眉，鬱鬱心中事。搦管下庭除，書成相思字。",
      "此字不書石，此字不書紙。書在桐葉上，願逐秋風起。",
      "天下有心人，盡解相思死。天下負心人，不識相思字。",
      "有心與負心，不知落何地。"
    ]
  },
  {
    "volume": 799,
    "sequence": 44,
    "title": "下獄貢詩",
    "author": "黃崇嘏",
    "content": [
      "偶辭幽隱在臨邛，行止堅貞比澗松。",
      "何事政清如水鏡，絆他野鶴在深籠。"
    ]
  },
  {
    "volume": 799,
    "sequence": 45,
    "title": "辭蜀相妻女詩",
    "author": "黃崇嘏",
    "content": [
      "一辭拾翠碧江湄，貧守蓬茅但賦詩。自服藍衫居郡掾，永拋鸞鏡畫蛾眉。立身卓爾青松操，挺志鏗然白璧姿。",
      "幕府若容為坦腹，願天速變作男兒。"
    ]
  },
  {
    "volume": 799,
    "sequence": 46,
    "title": "答諸姊妹戒飲",
    "author": "蔣氏",
    "content": [
      "平生偏好酒，勞爾勸吾餐。但得杯中滿，時光度不難。"
    ]
  },
  {
    "volume": 799,
    "sequence": 47,
    "title": "書壁",
    "author": "周仲美",
    "content": [
      "愛妾不愛子，為問此何理。棄官更棄妻，人情寧可已。",
      "永訣泗之濱，遺言空在耳。三載無朝昏，孤幃淚如洗。",
      "婦人義從夫，一節誓生死。江鄉感殘春，腸斷晚煙起。",
      "西望太華峰，不知幾千里。"
    ]
  },
  {
    "volume": 799,
    "sequence": 48,
    "title": "溪口雲",
    "author": "張文姬",
    "content": [
      "溶溶溪口雲，才向溪中吐。不復歸溪中，還作溪中雨。"
    ]
  },
  {
    "volume": 799,
    "sequence": 49,
    "title": "池上竹",
    "author": "張文姬",
    "content": [
      "此君臨此池，枝低水相近。碧色綠波中，日日流不盡。"
    ]
  },
  {
    "volume": 799,
    "sequence": 50,
    "title": "沙上鷺",
    "author": "張文姬",
    "content": [
      "沙頭一水禽，鼓翼揚清音。只待高風便，非無雲漢心。"
    ]
  },
  {
    "volume": 799,
    "sequence": 51,
    "title": "雙槿樹",
    "author": "張文姬",
    "content": [
      "綠影競扶疏，紅姿相照灼。不學桃李花，亂向春風落。"
    ]
  },
  {
    "volume": 799,
    "sequence": 52,
    "title": "獄中書情上使君",
    "author": "程長文",
    "content": [
      "妾家本住鄱陽曲，一片貞心比孤竹。當年二八盛容儀。",
      "紅箋草隸恰如飛。盡日閑窗刺繡坐，有時極浦採蓮歸。",
      "誰道居貧守都邑，幽閨寂寞無人識。海燕朝歸衾枕寒，山花夜落階墀濕。強暴之男何所為，手持白刃向簾幃。",
      "一命任從刀下死，千金豈受暗中欺。我心匪石情難轉，志奪秋霜意不移。血濺羅衣終不恨，瘡黏錦袖亦何辭。",
      "縣僚曾未知情緒，即便教人縶囹圄。朱唇滴瀝獨銜冤，玉箸闌幹歎非所。十月寒更堪思人，一聞擊柝一傷神。",
      "高髻不梳雲已散，蛾眉罷掃月仍新。三尺嚴章難可越，百年心事向誰說。但看洗雪出圜扉，始信白圭無玷缺。"
    ]
  },
  {
    "volume": 799,
    "sequence": 53,
    "title": "銅雀台怨",
    "author": "程長文",
    "content": [
      "君王去後行人絕，簫箏不響歌喉咽。雄劍無威光彩沈，寶琴零落金星滅。玉階寂寞墜秋露，月照當時歌舞處。",
      "當時歌舞人不回，化為今日西陵灰。"
    ]
  },
  {
    "volume": 799,
    "sequence": 54,
    "title": "春閨怨",
    "author": "程長文",
    "content": [
      "綺陌香飄柳如線，時光瞬息如流電。",
      "良人何處事功名，十載相思不相見。"
    ]
  }
]