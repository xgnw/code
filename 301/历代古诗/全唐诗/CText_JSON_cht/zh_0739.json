[
  {
    "volume": 739,
    "sequence": 1,
    "title": "中酒寄劉行軍",
    "author": "李建勳",
    "content": [
      "甚矣頻頻醉，神昏體亦虛。肺傷徒問藥，發落不盈梳。",
      "戀寢嫌明室，修生愧道書。西峰老僧語，相勸合何如。"
    ]
  },
  {
    "volume": 739,
    "sequence": 2,
    "title": "白雁",
    "author": "李建勳",
    "content": [
      "東溪一白雁，毛羽何皎潔。薄暮浴清波，斜陽共明滅。",
      "差池失群久，幽獨依人切。旅食賴菰蒲，單棲怯霜雪。",
      "邊風昨夜起，顧影空哀咽。不及牆上烏，相將繞雙闕。"
    ]
  },
  {
    "volume": 739,
    "sequence": 3,
    "title": "早春寄懷",
    "author": "李建勳",
    "content": [
      "家山歸未得，又是看春過。老覺光陰速，閑悲世路多。",
      "風和吹岸柳，雪盡見庭莎。欲向東溪醉，狂眠一放歌。"
    ]
  },
  {
    "volume": 739,
    "sequence": 4,
    "title": "春日東山正堂作",
    "author": "李建勳",
    "content": [
      "身閑贏得出，天氣漸暄和。蜀馬登山穩，南朝古寺多。",
      "早花微弄色，新酒欲生波。從此唯行樂，閒愁奈我何。"
    ]
  },
  {
    "volume": 739,
    "sequence": 5,
    "title": "春日小園晨看兼招同舍",
    "author": "李建勳",
    "content": [
      "最有杏花繁，枝枝若手摶。須知一春促，莫厭百回看。",
      "鳥囀風潛息，蜂遲露未幹。可容排飲否，兼折贈頭冠。"
    ]
  },
  {
    "volume": 739,
    "sequence": 6,
    "title": "惜花寄孫員外",
    "author": "李建勳",
    "content": [
      "朝始一枝開，暮複一枝落。只恐雨淋漓，又見春蕭索。",
      "侵晨結駟攜酒徒，尋芳踏盡長安衢。思量少壯不自樂，他日白頭空歎籲。"
    ]
  },
  {
    "volume": 739,
    "sequence": 7,
    "title": "春日病中",
    "author": "李建勳",
    "content": [
      "才得歸閑去，還教病臥頻。無由全勝意，終是負青春。",
      "綠柳漸拂地，黃鶯如喚人。方為醫者勸，斷酒已經旬。"
    ]
  },
  {
    "volume": 739,
    "sequence": 8,
    "title": "毆妓",
    "author": "李建勳",
    "content": [
      "自為專房甚，匆匆有所傷。當時心已悔，徹夜手猶香。",
      "恨枕堆雲髻，啼襟搵月黃。起來猶忍惡，剪破繡鴛鴦。"
    ]
  },
  {
    "volume": 739,
    "sequence": 9,
    "title": "踏青樽前",
    "author": "李建勳",
    "content": [
      "期君速行樂，不要旋還家。永日雖無雨，東風自落花。",
      "詩毫粘酒淡，歌袖向人斜。薄暮忘歸路，垂楊噪亂鴉。"
    ]
  },
  {
    "volume": 739,
    "sequence": 10,
    "title": "正月晦日",
    "author": "李建勳",
    "content": [
      "莫倦尋春去，都無百日遊。更堪正月過，已是一分休。",
      "泉暖聲才出，雲寒勢未收。晚來重作雪，翻為杏花愁。"
    ]
  },
  {
    "volume": 739,
    "sequence": 11,
    "title": "惜花",
    "author": "李建勳",
    "content": [
      "白髮今如此，紅芳莫更催。預愁多日謝，翻怕十分開。",
      "點滴無時雨，荒涼滿地苔。閑階一杯酒，惟待故人來。"
    ]
  },
  {
    "volume": 739,
    "sequence": 12,
    "title": "金穀園落花",
    "author": "李建勳",
    "content": [
      "愁見清明後，紛紛蓋地紅。惜看難過日，自落不因風。",
      "蝶散餘香在，鶯啼半樹空。堪悲一尊酒，從此似西東。"
    ]
  },
  {
    "volume": 739,
    "sequence": 13,
    "title": "柳花寄宋明府",
    "author": "李建勳",
    "content": [
      "每愛江城裏，青春向盡時。一回新雨歇，是處好風吹。",
      "破石黏蟲網，高樓撲酒旗。遙知陶令宅，五樹正離披。"
    ]
  },
  {
    "volume": 739,
    "sequence": 14,
    "title": "送人",
    "author": "李建勳",
    "content": [
      "相見未逾月，堪悲遠別離。非君誰顧我，萬里又南之。",
      "雨逼清明日，花陰杜宇時。愁看掛帆處，鷗鳥共遲遲。"
    ]
  },
  {
    "volume": 739,
    "sequence": 15,
    "title": "閒遊",
    "author": "李建勳",
    "content": [
      "攜酒複攜觴，朝朝一似忙。馬諳頻到路，僧借舊眠床。",
      "道勝他圖薄，身閑白日長。扁舟動歸思，高處見滄浪。"
    ]
  },
  {
    "volume": 739,
    "sequence": 16,
    "title": "柏梁隔句韻詩",
    "author": "李建勳",
    "content": [
      "不喜長亭柳，枝枝擬送君。惟憐北窗□，樹樹解留人。",
      "圓缺都如月，東西只似雲。愁看離席散，歸蓋動行塵。"
    ]
  },
  {
    "volume": 739,
    "sequence": 17,
    "title": "贈趙學士",
    "author": "李建勳",
    "content": [
      "常欽趙夫子，遠作五侯賓。見面到今日，操心如古人。",
      "醉同華席少，吟訪野僧頻。寂寂長河畔，荒齋與廟鄰。"
    ]
  },
  {
    "volume": 739,
    "sequence": 18,
    "title": "春陰",
    "author": "李建勳",
    "content": [
      "老雨不肯休，東風勢還作。未放草蒙茸，已遣花蕭索。",
      "浮生何苦勞，觸事妨行樂。寄語達生人，須知酒勝藥。"
    ]
  },
  {
    "volume": 739,
    "sequence": 19,
    "title": "春日金谷園",
    "author": "李建勳",
    "content": [
      "火急召親賓，歡游莫厭頻。日長徒似歲，花過即非春。",
      "晚雨來何定，東風自不勻。須知三個月，不是負芳晨。"
    ]
  },
  {
    "volume": 739,
    "sequence": 20,
    "title": "夏日酬祥松二公見訪",
    "author": "李建勳",
    "content": [
      "多謝空門客，時時出草堂。從容非有約，淡薄不相忘。",
      "池映春篁老，簷垂夏果香。西峰正清霽，自與拂吟床。"
    ]
  },
  {
    "volume": 739,
    "sequence": 21,
    "title": "懷贈操禪師",
    "author": "李建勳",
    "content": [
      "嘗憶曹溪子，龕居面碧嵩。杉松新夏後，雨雹夜禪中。",
      "道匪因經悟，心能向物空。秋來得音信，又在剡山東。"
    ]
  },
  {
    "volume": 739,
    "sequence": 22,
    "title": "閒居秋思呈祥松二公",
    "author": "李建勳",
    "content": [
      "秋光雖即好，客思轉悠哉。去國身將老，流年雁又來。",
      "葉紅堆晚徑，菊冷藉空罍。不得師相訪，難將道自開。"
    ]
  },
  {
    "volume": 739,
    "sequence": 23,
    "title": "賦得冬日青溪草堂四十字",
    "author": "李建勳",
    "content": [
      "莫道無幽致，常來到日西。地雖當北闕，天與設東溪。",
      "疏葦寒多折，驚鳧去不齊。坐中皆作者，長愛覓分題。"
    ]
  },
  {
    "volume": 739,
    "sequence": 24,
    "title": "溪齋",
    "author": "李建勳",
    "content": [
      "水木繞吾廬，搴簾晚檻虛。衰條寒露鵲，幽果落驚魚。",
      "愛酒貧還甚，趨時老更疏。乖慵自有素，不是忽簪裾。"
    ]
  },
  {
    "volume": 739,
    "sequence": 25,
    "title": "留題愛敬寺",
    "author": "李建勳",
    "content": [
      "野性竟未改，何以居朝廷。空為百官首，但愛千峰青。",
      "南風新雨後，與客攜觴行。斜陽惜歸去，萬壑啼鳥聲。"
    ]
  },
  {
    "volume": 739,
    "sequence": 26,
    "title": "小園",
    "author": "李建勳",
    "content": [
      "小園吾所好，栽植忘勞形。晚果經秋赤，寒蔬近社青。",
      "竹蘿荒引蔓，土井淺生萍。更欲從人勸，憑高置草亭。"
    ]
  },
  {
    "volume": 739,
    "sequence": 27,
    "title": "宿山房",
    "author": "李建勳",
    "content": [
      "石窗燈欲盡，松檻月還明。就枕渾無睡，披衣卻出行。",
      "岩高泉亂滴，林動鳥時驚。倏忽山鐘曙，喧喧僕馬聲。"
    ]
  },
  {
    "volume": 739,
    "sequence": 28,
    "title": "金陵所居青溪草堂閑興",
    "author": "李建勳",
    "content": [
      "窗外皆連水，杉松欲作林。自憐趨競地，獨有愛閒心。",
      "素壁題看遍，危冠醉不簪。江僧暮相訪，簾卷見秋岑。"
    ]
  },
  {
    "volume": 739,
    "sequence": 29,
    "title": "闕下偶書寄孫員外",
    "author": "李建勳",
    "content": [
      "長安驅馳地，貴賤共悠悠。白日誰相促，勞生自不休。",
      "鳳翔雙闕曉，蟬噪六街秋。獨有南宮客，時來話釣舟。"
    ]
  },
  {
    "volume": 739,
    "sequence": 30,
    "title": "寄魏郎中",
    "author": "李建勳",
    "content": [
      "碌碌但隨群，蒿蘭任不分。未嘗矜有道，求遇向吾君。",
      "逸駕秋尋寺，長歌醉望雲。高齋紙屏古，塵暗北山文。"
    ]
  },
  {
    "volume": 739,
    "sequence": 31,
    "title": "病中書懷寄王二十六",
    "author": "李建勳",
    "content": [
      "落葉滿山州，閑眠病未瘳。窗陰連竹枕，藥氣染茶甌。",
      "路匪人遮去，官須自覓休。焉宜更羸老，扶杖作公侯。"
    ]
  },
  {
    "volume": 739,
    "sequence": 32,
    "title": "采菊",
    "author": "李建勳",
    "content": [
      "簇簇竟相鮮，一枝開幾番。味甘資麹糵，香好勝蘭蓀。",
      "古道風搖遠，荒籬露壓繁。盈筐時采得，服餌近知門。"
    ]
  },
  {
    "volume": 739,
    "sequence": 33,
    "title": "送王郎中之官吉水",
    "author": "李建勳",
    "content": [
      "南望廬陵郡，山連五嶺長。吾君憐遠俗，從事輟名郎。",
      "移戶多無土，春蠶不滿筐。惟應勞贊畫，溪峒況強梁。"
    ]
  },
  {
    "volume": 739,
    "sequence": 34,
    "title": "孤雁",
    "author": "李建勳",
    "content": [
      "欲食不敢食，合棲猶未棲。聞風亦驚過，避繳恨飛低。",
      "水闊緣湘困，雲寒過磧迷。悲鳴感人意，不見夜烏啼。"
    ]
  },
  {
    "volume": 739,
    "sequence": 35,
    "title": "贈送致仕郎中",
    "author": "李建勳",
    "content": [
      "鶴立瘦棱棱，髭長白似銀。衣冠皆古制，氣貌異常人。",
      "聽雪添詩思，看山滯酒巡。西峰重歸路，唯許野僧親。"
    ]
  },
  {
    "volume": 739,
    "sequence": 36,
    "title": "宿友人山居寄司徒相公",
    "author": "李建勳",
    "content": [
      "雨雪正霏霏，令人不憶歸。地爐僧坐暖，山枿火聲肥。",
      "隔紙烘茶蕊，移鐺剝芋衣。知君在霄漢，此興得還稀。",
      "郢客相尋夜，荒庭雪灑篙。虛堂看向曙，吟坐共忘勞。",
      "溪凍聲全減，燈寒焰不高。他人莫相笑，未易會吾曹。"
    ]
  },
  {
    "volume": 739,
    "sequence": 37,
    "title": "感故府二首",
    "author": "李建勳",
    "content": [
      "戚戚複戚戚，期懷安可釋。百年金石心，中路生死隔。",
      "新墳應草合，舊地空苔色。白日燈熒熒，凝塵滿幾席。",
      "悒悒複悒悒，思君安可及。永日在階前，披衣隨風立。",
      "高樓暮角斷，遠樹寒鴉集。惆悵幾行書，遺蹤墨猶濕。"
    ]
  },
  {
    "volume": 739,
    "sequence": 38,
    "title": "田家三首",
    "author": "李建勳",
    "content": [
      "畢歲知無事，兵銷復舊丁。竹門桑徑狹，春日稻畦青。",
      "犬吠隈籬落，雞飛上碓桯。歸田起囗思，蛙叫草冥冥。",
      "不識城中路，熙熙樂有年。木盤擎社酒，瓦鼓送神錢。",
      "霜落牛歸屋，禾收雀滿田。遙陂過秋水，閑閣釣魚船。",
      "長愛田家事，時時欲一過。垣籬皆樹槿，廳院亦堆禾。",
      "病果因風落，寒蔬向日多。遙聞數聲笛，牛晚下前坡。"
    ]
  },
  {
    "volume": 739,
    "sequence": 39,
    "title": "新竹",
    "author": "李建勳",
    "content": [
      "嫋嫋熏風軟，娟娟湛露光。參差仙子仗，迤邐羽林槍。",
      "迥去侵花地，斜來破蘚牆。籜幹猶抱翠，粉膩若塗裝。",
      "徑曲莖難數，陰疏葉未長。懶嫌吟客倚，甘畏夏蟲傷。",
      "映水如爭立，當軒自著行。北亭尊酒興，還為此君狂。"
    ]
  },
  {
    "volume": 739,
    "sequence": 40,
    "title": "歸燕詞",
    "author": "李建勳",
    "content": [
      "羽翼勢雖微，雲霄亦可期。飛翻自有路，鴻鵠莫相嗤。",
      "待侶臨書幌，尋泥傍藻池。沖人穿柳徑，捕蝶繞花枝。",
      "廣廈來應遍，深宮去不疑。雕梁聲上下，煙浦影參差。",
      "舊地人潛換，新巢雀謾窺。雙雙暮歸處，疏雨滿江湄。"
    ]
  },
  {
    "volume": 739,
    "sequence": 41,
    "title": "題魏壇二首",
    "author": "李建勳",
    "content": [
      "不遇至真傳道要，曾看真誥亦何為。舊碑經亂沈荒澗，靈篆因耕出故基。蛙黽自喧澆藥井，牛羊閑過放生池。",
      "蕭條夕景空壇畔，朽檜枝斜綠蔓垂。",
      "一尋遺跡到仙鄉，雲鶴沉沉思渺茫。丹井歲深生草木，芝田春廢臥牛羊。雨淋殘畫摧荒壁，鼠引饑蛇落壞梁。",
      "薄暮欲歸仍佇立，菖蒲風起水泱泱。"
    ]
  },
  {
    "volume": 739,
    "sequence": 42,
    "title": "東樓看雪",
    "author": "李建勳",
    "content": [
      "一上高樓醉複醒，日西江雪更冥冥。化風吹火全無氣，平望惟松少露青。臘內不妨南地少，夜長應得小窗聽。",
      "因思舊隱匡廬日，閑看杉檉掩石扃。"
    ]
  },
  {
    "volume": 739,
    "sequence": 43,
    "title": "落花",
    "author": "李建勳",
    "content": [
      "惜花無計又花殘，獨繞芳叢不忍看。暖豔動隨鶯翅落，冷香愁雜燕泥幹。綠珠倚檻魂初散，巫峽歸雲夢又闌。",
      "忍把一尊重命樂，送春招客亦何歡。"
    ]
  },
  {
    "volume": 739,
    "sequence": 44,
    "title": "春雪",
    "author": "李建勳",
    "content": [
      "南國春寒朔氣回，霏霏還阻百花開。全移暖律何方去，似誤新鶯昨日來。平野旋銷難蔽草，遠林高綴卻遮梅。",
      "不知金勒誰家子，只待晴明賞帝台。"
    ]
  },
  {
    "volume": 739,
    "sequence": 45,
    "title": "重戲和春雪寄沈員外",
    "author": "李建勳",
    "content": [
      "誰道江南要雪難，半春猶得倚樓看。卻遮遲日偷鶯暖，密灑西風借鶴寒。散漫不容梨豔去，輕明應笑玉華幹。",
      "和來瓊什雖無敵，且是儂家比興殘。"
    ]
  },
  {
    "volume": 739,
    "sequence": 46,
    "title": "春日尊前示從事",
    "author": "李建勳",
    "content": [
      "州中案牘魚鱗密，界上軍書竹節稠。眼底好花渾似雪，甕頭春酒漫如油。東君不為留遲日，清鏡唯知促白頭。",
      "最覺此春無氣味，不如庭草解忘憂。"
    ]
  },
  {
    "volume": 739,
    "sequence": 47,
    "title": "尊前",
    "author": "李建勳",
    "content": [
      "官為將相複何求，世路多端早合休。漸老更知春可惜，正歡唯怕客難留。雨催草色還依舊，晴放花枝始自由。",
      "莫厭百壺相勸倒，免教無事結閒愁。"
    ]
  },
  {
    "volume": 739,
    "sequence": 48,
    "title": "薔薇二首",
    "author": "李建勳",
    "content": [
      "萬蕊爭開照檻光，詩家何物可相方。錦江風撼雲霞碎，仙子衣飄黼黻香。裛露早英濃壓架，背人狂蔓暗穿牆。",
      "彩箋蠻榼旬休日，欲召親賓看一場。",
      "拂簷拖地對前墀，蝶影蜂聲爛熳時。萬倍馨香勝玉蕊，一生顏色笑西施。忘歸醉客臨高架，恃寵佳人索好枝。",
      "將並舞腰誰得及，惹衣傷手盡從伊。"
    ]
  },
  {
    "volume": 739,
    "sequence": 49,
    "title": "殘牡丹",
    "author": "李建勳",
    "content": [
      "腸斷題詩如執別，芳茵愁更繞闌鋪。風飄金蕊看全落，露滴檀英又暫蘇。失意婕妤妝漸薄，背身妃子病難扶。",
      "回看池館春休也，又是迢迢看畫圖。"
    ]
  },
  {
    "volume": 739,
    "sequence": 50,
    "title": "春雨二首",
    "author": "李建勳",
    "content": [
      "春霖未免妨遊賞，唯到詩家自有情。花徑不通新草合，蘭舟初動曲池平。淨緣高樹莓苔色，饑集虛廊燕雀聲。",
      "閑憶昔年為客處，悶留山館阻行行。",
      "蕭蕭春雨密還疏，景象三時固不如，寒入遠林鶯翅重，暖抽新麥土膏虛。細蒙台榭微兼日，潛漲漣漪欲動魚。",
      "唯稱乖慵多睡者，掩門中酒覽閒書。"
    ]
  },
  {
    "volume": 739,
    "sequence": 51,
    "title": "醉中惜花更書與諸從事",
    "author": "李建勳",
    "content": [
      "公退尋芳已是遲，莫因他事更來稀。未經旬日唯憂落，算有開時不合歸。歌檻宴餘風嫋嫋，閑園吟散雨霏霏。",
      "高樓鼓絕重門閉，長為拋回恨解衣。"
    ]
  },
  {
    "volume": 739,
    "sequence": 52,
    "title": "和判官喜雨",
    "author": "李建勳",
    "content": [
      "去禱山川尚未還，雲雷尋作遠聲寒。人情便似秋登悅，天色休勞夜起看。高檻氣濃藏柳郭，小庭流擁沒花壇。",
      "須知太守重牆內，心極農夫望處歡。"
    ]
  },
  {
    "volume": 739,
    "sequence": 53,
    "title": "離闕下日感恩",
    "author": "李建勳",
    "content": [
      "二年塵冒處中台，喜得南歸退不才。即路敢期皇子送，出關猶有禦書來。未知天地恩何報，翻對江山思莫開。",
      "斜日葦汀凝立處，遠波微颺翠如苔。"
    ]
  },
  {
    "volume": 739,
    "sequence": 54,
    "title": "細雨遙懷故人",
    "author": "李建勳",
    "content": [
      "江雲未散東風暖，溟蒙正在高樓見。細柳緣堤少過人，平蕪隔水時飛燕。我有近詩誰與和，憶君狂醉愁難破。",
      "昨夜南窗不得眠，閑階點滴回燈坐。"
    ]
  },
  {
    "volume": 739,
    "sequence": 55,
    "title": "春水",
    "author": "李建勳",
    "content": [
      "萬派爭流雨過時，晚來春靜更逶迤。輕鷗散繞夫差國，遠樹微分夏禹祠。青岸漸平濡柳帶，舊溪應暖負蓴絲。",
      "風鬟倚楫誰家子，愁看鴛鴦望所之。"
    ]
  },
  {
    "volume": 739,
    "sequence": 56,
    "title": "蝶",
    "author": "李建勳",
    "content": [
      "粉蝶翩翩若有期，南園長是到春歸。閑依柳帶參差起，困傍桃花獨自飛。潛被燕驚還散亂，偶因人逐入簾幃。",
      "晚來欲雨東風急，回看池塘影漸稀。"
    ]
  },
  {
    "volume": 739,
    "sequence": 57,
    "title": "中春寫懷寄沈彬員外",
    "author": "李建勳",
    "content": [
      "省從騎竹學謳吟，便殢光陰役此心。寓目不能閑一日，閉門長勝得千金。窗懸夜雨殘燈在，庭掩春風落絮深。",
      "唯有故人同此興，近來何事懶相尋。"
    ]
  },
  {
    "volume": 739,
    "sequence": 58,
    "title": "鐘山寺避暑勉二三子",
    "author": "李建勳",
    "content": [
      "樓臺雖少景何深，滿地青苔勝布金。松影晚留僧共坐，水聲閑與客同尋。清涼會擬歸蓮社，沈湎終須棄竹林。",
      "長愛寄吟經案上，石窗秋霽向千岑。"
    ]
  },
  {
    "volume": 739,
    "sequence": 59,
    "title": "道林寺",
    "author": "李建勳",
    "content": [
      "雖向鐘峰數寺連，就中奇勝出其間。不教幽樹妨閑地，別著高窗向遠山。蓮沼水從雙澗入，客堂僧自九華還。",
      "無因得結香燈社，空向王門玷玉班。"
    ]
  },
  {
    "volume": 739,
    "sequence": 60,
    "title": "和致仕沈郎中",
    "author": "李建勳",
    "content": [
      "欲謀休退尚因循，且向東溪種白蘋。謬應星辰居四輔，終期冠褐作閒人。城中隔日趨朝懶，楚外千峰入夢頻。",
      "殘照晚庭沈醉醒，靜吟斜倚老松身。"
    ]
  },
  {
    "volume": 739,
    "sequence": 61,
    "title": "醉中詠梅花",
    "author": "李建勳",
    "content": [
      "十月清霜尚未寒，雪英重疊已如摶。還悲獨詠東園裏，老作南州刺史看。北客見皆驚節氣，郡僚癡欲望杯盤。",
      "交親罕至長安遠，一醉如泥豈自歡。"
    ]
  },
  {
    "volume": 739,
    "sequence": 62,
    "title": "閑出書懷",
    "author": "李建勳",
    "content": [
      "閒遊何用問東西，寓興皆非有所期。斷酒只攜僧共去，看山從聽馬行遲。溪田雨漲禾生耳，原野鶯啼黍熟時。",
      "應有交親長笑我，獨輕人事鬢將衰。"
    ]
  },
  {
    "volume": 739,
    "sequence": 63,
    "title": "寺居陸處士相訪，感懷卻寄二三友人",
    "author": "李建勳",
    "content": [
      "湘寺閒居亦半年，就中昨夜好潸然。人歸遠岫疏鐘後，雪打高杉古屋前。投足正逢他國亂，冥心未解祖師禪。",
      "爐煙向冷孤燈下，唯有寒吟到曙天。"
    ]
  },
  {
    "volume": 739,
    "sequence": 64,
    "title": "春雪",
    "author": "李建勳",
    "content": [
      "隨風竟日勢漫漫，特地繁於故歲看。幽榭凍黏花屋重，短簷斜濕燕巢寒。閑聽不寐詩魂爽，淨吃無厭酒肺幹。",
      "莫道便為桑麥藥，亦勝焦涸到春殘。"
    ]
  },
  {
    "volume": 739,
    "sequence": 65,
    "title": "惜花",
    "author": "李建勳",
    "content": [
      "淡淡西園日又垂，一尊何忍負芳枝。莫言風雨長相促，直是晴明得幾時。心破只愁鶯踐落，眼穿唯怕客來遲。",
      "年年使我成狂叟，腸斷紅箋幾首詩。"
    ]
  },
  {
    "volume": 739,
    "sequence": 66,
    "title": "梅花寄所親",
    "author": "李建勳",
    "content": [
      "一氣才新物未知，每慚青律與先吹。雪霜迷素猶嫌早，桃杏雖紅且後時。雲鬢自黏飄處粉，玉鞭誰指出牆枝。",
      "老夫多病無風味，只向尊前詠舊詩。"
    ]
  },
  {
    "volume": 739,
    "sequence": 67,
    "title": "登升元閣",
    "author": "李建勳",
    "content": [
      "登高始覺太虛寬，白雪須知唱和難。雲渡瑣窗金榜濕，月移珠箔水精寒。九天星象簾前見，六代城池直下觀。",
      "唯有上層人未到，金烏飛過拂闌幹。"
    ]
  },
  {
    "volume": 739,
    "sequence": 68,
    "title": "雪有作",
    "author": "李建勳",
    "content": [
      "霏霏奕奕滿寒空，況是難逢值臘中。未白已堪張宴會，漸繁偏好去簾櫳。庭莎易集看盈地，池柳難裝旋逐風。",
      "長愛清華入詩句，預愁遲日放消融。"
    ]
  },
  {
    "volume": 739,
    "sequence": 69,
    "title": "宮詞",
    "author": "李建勳",
    "content": [
      "自遠凝旒守上陽，舞衣頓減舊朝香。簾垂粉閣春將盡，門掩梨花日漸長。草色深濃封輦路，水聲低咽轉宮牆。",
      "君王一去不回駕，皓齒青蛾空斷腸。"
    ]
  },
  {
    "volume": 739,
    "sequence": 70,
    "title": "晚春送牡丹",
    "author": "李建勳",
    "content": [
      "攜觴邀客繞朱闌，腸斷殘春送牡丹。風雨數來留不得，離披將謝忍重看。氛氳蘭麝香初減，零落雲霞色漸幹。",
      "借問少年能幾許，不許推酒厭杯盤。"
    ]
  },
  {
    "volume": 739,
    "sequence": 71,
    "title": "歲暮晚泊，望廬山不見，因懷嶽僧呈察判",
    "author": "李建勳",
    "content": [
      "貪程只為看廬阜，及到停舟恨頗濃。雲暗半空藏萬仞，雪迷雙瀑在中峰。林端莫辨曾游路，鳥際微聞向暮鐘。",
      "長愧昔年招我入，共尋香社見芙蓉。"
    ]
  },
  {
    "volume": 739,
    "sequence": 72,
    "title": "重台蓮",
    "author": "李建勳",
    "content": [
      "斜倚秋風絕比倫，千英和露染難勻。自為祥瑞生南國，誰把丹青寄北人。明月幾宵同綠水，牡丹無路出紅塵。",
      "憐伊不算多時立，贏得馨香暗上身。"
    ]
  },
  {
    "volume": 739,
    "sequence": 73,
    "title": "迎神",
    "author": "李建勳",
    "content": [
      "攂蠻鼉，吟塞笛，女巫結束分行立。空中再拜神且來，滿奠椒漿齊獻揖。陰風窣窣吹紙錢，妖巫瞑目傳神言。",
      "與君降福為豐年，莫教賽祀虧常筵。"
    ]
  },
  {
    "volume": 739,
    "sequence": 74,
    "title": "春詞",
    "author": "李建勳",
    "content": [
      "日高閒步下堂階，細草春莎沒繡鞋。",
      "折得玫瑰花一朵，憑君簪向鳳凰釵。"
    ]
  },
  {
    "volume": 739,
    "sequence": 75,
    "title": "獨夜作",
    "author": "李建勳",
    "content": [
      "佳人一去無消息，夢覺香殘愁複入。",
      "空庭悄悄月如霜，獨倚闌幹伴花立。"
    ]
  },
  {
    "volume": 739,
    "sequence": 76,
    "title": "竹",
    "author": "李建勳",
    "content": [
      "瓊節高吹宿鳳枝，風流交我立忘歸。",
      "最憐瑟瑟斜陽下，花影相和滿客衣。"
    ]
  },
  {
    "volume": 739,
    "sequence": 77,
    "title": "清明日",
    "author": "李建勳",
    "content": [
      "他皆攜酒尋芳去，我獨關門好靜眠。",
      "唯有楊花似相覓，因風時複到床前。"
    ]
  },
  {
    "volume": 739,
    "sequence": 78,
    "title": "宮詞",
    "author": "李建勳",
    "content": [
      "宮門長閉舞衣閑，略識君王鬢便斑。",
      "卻羨落花春不管，禦溝流得到人間。"
    ]
  },
  {
    "volume": 739,
    "sequence": 79,
    "title": "送喻煉師歸茅山",
    "author": "李建勳",
    "content": [
      "休糧知幾載，臉色似桃紅。半醉離城去，單衣行雪中。",
      "水聲茅洞曉，雲影石房空。莫學秦時客，音書便不通。"
    ]
  },
  {
    "volume": 739,
    "sequence": 80,
    "title": "和元宗元日大雪登樓",
    "author": "李建勳",
    "content": [
      "紛紛忽降當元會，著物輕明似月華。狂灑玉墀初散絮，密黏宮樹未妨花。迥封雙闕千尋峭，冷壓南山萬仞斜。",
      "甯意傳來中使出，禦題先賜老僧家。"
    ]
  },
  {
    "volume": 739,
    "sequence": 81,
    "title": "遊棲霞寺",
    "author": "李建勳",
    "content": [
      "養花天氣近平分，瘦馬來敲白下門。曉色未開山意遠，春容猶淡月華昏。琅琊冷落存遺跡，籬舍稀疏帶舊村。",
      "此地幾經人聚散，只今王謝獨名存。"
    ]
  },
  {
    "volume": 739,
    "sequence": 82,
    "title": "答湯悅",
    "author": "李建勳",
    "content": [
      "司空猶不作，那敢作司徒。幸有山翁號，如何不見呼。"
    ]
  },
  {
    "volume": 739,
    "sequence": 83,
    "title": "金山",
    "author": "李建勳",
    "content": [
      "不嗟白髮曾遊此，不歎征帆無了期。",
      "盡日憑闌誰會我，只悲不見韓垂詩。"
    ]
  },
  {
    "volume": 739,
    "sequence": 84,
    "title": "送李冠",
    "author": "李建勳",
    "content": [
      "勻如春澗長流水，怨似秋枝欲斷蟬。",
      "可惜人間容易聽，清聲不到禦樓前。"
    ]
  },
  {
    "volume": 739,
    "sequence": 85,
    "title": "游宋興寺東岩",
    "author": "李建勳",
    "content": [
      "幾年不到東岩下，舊住僧亡屋亦無。",
      "寒日蕭條何物在，朽松經燒石池枯。"
    ]
  },
  {
    "volume": 739,
    "sequence": 86,
    "title": "批周宗書後",
    "author": "李建勳",
    "content": [
      "偶罷阿衡來典郡，固無閑物可應官。",
      "憑君為報群胥道，莫作循州刺史看。"
    ]
  },
  {
    "volume": 739,
    "sequence": 87,
    "title": "題信果觀壁",
    "author": "李建勳",
    "content": [
      "春來漲水流而活，曉色西山勢似行。",
      "玉洞主人經劫在，攜竿步步就長生。"
    ]
  },
  {
    "volume": 739,
    "sequence": 88,
    "title": "送八分書與友人，繼以詩",
    "author": "李建勳",
    "content": [
      "跁跒為詩跁跒書，不封將去寄仙都。",
      "仙翁拍手應相笑，得似秦朝次仲無。"
    ]
  },
  {
    "volume": 739,
    "sequence": 89,
    "title": "句",
    "author": "李建勳",
    "content": [
      "桃花流水須長信，不學劉郎去又來。",
      "粟多未必全為計，師老須防有伏兵。",
      "遍尋雲壑重題石，欲下山門更倚松。（《留別鐘山》，見《吟窗雜錄》）"
    ]
  }
]