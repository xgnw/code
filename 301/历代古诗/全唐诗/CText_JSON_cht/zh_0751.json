[
  {
    "volume": 751,
    "sequence": 1,
    "title": "早春左省寓直",
    "author": "徐鉉",
    "content": [
      "旭景鸞臺上，微雲象闕間。時清政事少，日永直官閑。",
      "遠籟飛簫管，零冰響佩環。終軍年二十，默坐叩玄關。"
    ]
  },
  {
    "volume": 751,
    "sequence": 2,
    "title": "寒食宿陳公塘上",
    "author": "徐鉉",
    "content": [
      "垂楊界官道，茅屋倚高坡。月下春塘水，風中牧豎歌。",
      "折花閑立久，對酒遠情多。今夜孤亭夢，悠揚奈爾何。"
    ]
  },
  {
    "volume": 751,
    "sequence": 3,
    "title": "將去廣陵別史員外南齋",
    "author": "徐鉉",
    "content": [
      "家聲曾與金張輩，官署今居何宋間。起得高齋臨靜曲，種成奇樹學他山。鴛鸞終日同醒醉，蘿薜常時共往還。",
      "賤子今朝獨南去，不堪回首望清閒。"
    ]
  },
  {
    "volume": 751,
    "sequence": 4,
    "title": "將過江題白沙館",
    "author": "徐鉉",
    "content": [
      "少長在維揚，依然認故鄉。金陵佳麗地，不道少風光。",
      "稍望吳台遠，行登楚塞長。殷勤語江嶺，歸夢莫相妨。"
    ]
  },
  {
    "volume": 751,
    "sequence": 5,
    "title": "登甘露寺北望",
    "author": "徐鉉",
    "content": [
      "京口潮來曲岸平，海門風起浪花生。人行沙上見日影，舟過江中聞櫓聲。芳草遠迷揚子渡，宿煙深映廣陵城。",
      "遊人鄉思應如橘，相望須含兩地情。"
    ]
  },
  {
    "volume": 751,
    "sequence": 6,
    "title": "山路花",
    "author": "徐鉉",
    "content": [
      "不共垂楊映綺寮，倚山臨路自嬌饒。遊人過去知香遠，穀鳥飛來見影搖。半隔煙嵐遙隱隱，可堪風雨暮蕭蕭。",
      "城中春色還如此，幾處笙歌按舞腰。"
    ]
  },
  {
    "volume": 751,
    "sequence": 7,
    "title": "京口江際弄水",
    "author": "徐鉉",
    "content": [
      "退公求靜獨臨川，揚子江南二月天。百尺翠屏甘露閣，數帆晴日海門船。波澄瀨石寒如玉，草接汀蘋綠似煙。",
      "安得乘槎更東去，十洲風外弄潺湲。"
    ]
  },
  {
    "volume": 751,
    "sequence": 8,
    "title": "早春旬假獨直寄江舍人",
    "author": "徐鉉",
    "content": [
      "省署皆歸沐，西垣公事稀。詠詩前砌立，聽漏向申歸。",
      "遠思風醒酒，餘寒雨濕衣。春光已堪探，芝蓋共誰飛。"
    ]
  },
  {
    "volume": 751,
    "sequence": 9,
    "title": "從駕東幸呈諸公",
    "author": "徐鉉",
    "content": [
      "吳公台下舊京城，曾掩衡門過十春。別後不知新景象，信來空問故交親。宦游京口無高興，習隱鐘山限俗塵。",
      "今日喜為華表鶴，況陪鵷鷺免迷津。"
    ]
  },
  {
    "volume": 751,
    "sequence": 10,
    "title": "重遊木蘭亭",
    "author": "徐鉉",
    "content": [
      "繚繞長堤帶碧潯，昔年游此尚青衿。蘭橈破浪城陰直，玉勒穿花苑樹深。宦路塵埃成久別，仙家風景有誰尋。",
      "那知年長多情後，重憑欄幹一獨吟。"
    ]
  },
  {
    "volume": 751,
    "sequence": 11,
    "title": "賦得彩燕",
    "author": "徐鉉",
    "content": [
      "縷彩成飛燕，迎和啟蟄時。翠翹生玉指，繡羽拂文楣。",
      "詎費銜泥力，無勞剪爪期。化工今在此，翻怪社來遲。"
    ]
  },
  {
    "volume": 751,
    "sequence": 12,
    "title": "送魏舍人仲甫為蘄州判官",
    "author": "徐鉉",
    "content": [
      "從事蘄春興自長，蘄人應識紫薇郎。山資足後拋名路，蓴菜秋來憶故鄉。以道卷舒猶自適，臨戎談笑固無妨。",
      "如聞郡閣吹橫笛，時望青溪憶野王。"
    ]
  },
  {
    "volume": 751,
    "sequence": 13,
    "title": "題殷舍人宅木芙蓉",
    "author": "徐鉉",
    "content": [
      "憐君庭下木芙蓉，嫋嫋纖枝淡淡紅。曉吐芳心零宿露，晚搖嬌影媚清風。似含情態愁秋雨，暗減馨香借菊叢。",
      "默飲數杯應未稱，不知歌管與誰同。"
    ]
  },
  {
    "volume": 751,
    "sequence": 14,
    "title": "送史館高員外使嶺南",
    "author": "徐鉉",
    "content": [
      "東觀時閒暇，還修喻蜀書。雙旌馳縣道，百越從軺車。",
      "桂蠹晨餐罷，貪泉訪古初。春江多好景，莫使醉吟疏。"
    ]
  },
  {
    "volume": 751,
    "sequence": 15,
    "title": "春日紫岩山期客不至",
    "author": "徐鉉",
    "content": [
      "郊外春華好，人家帶碧溪。淺莎藏鴨戲，輕靄隔雞啼。",
      "掩映紅桃穀，夤緣翠柳堤。王孫竟不至，芳草自萋萋。"
    ]
  },
  {
    "volume": 751,
    "sequence": 16,
    "title": "宿蔣帝廟，明日游山南諸寺",
    "author": "徐鉉",
    "content": [
      "便返城闉尚未甘，更從山北到山南。花枝似雪春雖半，桂魄如眉日始三。松蓋遮門寒黯黯，柳絲妨路翠毿毿。",
      "登臨莫怪偏留戀，遊宦多年事事諳。"
    ]
  },
  {
    "volume": 751,
    "sequence": 17,
    "title": "賦得有所思",
    "author": "徐鉉",
    "content": [
      "所思何在杳難尋，路遠山長水複深。衰草滿庭空佇立，清風吹袂更長吟。忘情好醉青田酒，寄恨宜調綠綺琴。",
      "落日鮮雲偏聚散，可能知我獨傷心。"
    ]
  },
  {
    "volume": 751,
    "sequence": 18,
    "title": "贈王貞素先生",
    "author": "徐鉉",
    "content": [
      "先生嘗已佩真形，紺發朱顏骨氣清。道秘未傳鴻寶術，院深時聽步虛聲。遼東幾度悲城郭，吳市終應變姓名。",
      "三十六天皆有籍，他年何處問歸程。"
    ]
  },
  {
    "volume": 751,
    "sequence": 19,
    "title": "春夜月",
    "author": "徐鉉",
    "content": [
      "幽人春望本多情，況是花繁月正明。",
      "竟夕無言亦無寐，繞階芳草影隨行。"
    ]
  },
  {
    "volume": 751,
    "sequence": 20,
    "title": "愛敬寺有老僧嘗游長安言秦雍間事歷歷可聽…示同行客",
    "author": "徐鉉",
    "content": [
      "白首棲禪者，嘗談灞滻遊。能令過江客，偏起失鄉愁。",
      "室倚桃花崦，門臨杜若洲。城中無此景，將子剩淹留。"
    ]
  },
  {
    "volume": 751,
    "sequence": 21,
    "title": "游蔣山題辛夷花寄陳奉禮",
    "author": "徐鉉",
    "content": [
      "今歲遊山已恨遲，山中仍喜見辛夷。簪纓且免全為累，桃李猶堪別作期。晴後日高偏照灼，晚來風急漸離披。",
      "山郎不作同行伴，折得何由寄所思。"
    ]
  },
  {
    "volume": 751,
    "sequence": 22,
    "title": "和殷舍人蕭員外春雪",
    "author": "徐鉉",
    "content": [
      "萬里春陰乍履端，廣庭風起玉塵幹。梅花嶺上連天白，蕙草階前特地寒。晴去便為經歲別，興來何惜徹宵看。",
      "此時鴛侶皆閒暇，贈答詩成禁漏殘。"
    ]
  },
  {
    "volume": 751,
    "sequence": 23,
    "title": "寄蘄州高郎中",
    "author": "徐鉉",
    "content": [
      "賈傅棲遲楚澤東，蘭皋三度換秋風。紛紛世事來無盡，黯黯離魂去不通，直道未能勝社鼠，孤飛徒自歎冥鴻。",
      "知君多少思鄉恨，並在山城一笛中。"
    ]
  },
  {
    "volume": 751,
    "sequence": 24,
    "title": "寄和州韓舍人",
    "author": "徐鉉",
    "content": [
      "急景駸駸度，遙懷處處生。風頭乍寒暖，天色半陰晴。",
      "久別魂空斷，終年道不行。殷勤雲上雁，為過曆陽城。"
    ]
  },
  {
    "volume": 751,
    "sequence": 25,
    "title": "從兄龍武將軍沒于邊戍，過舊營宅作",
    "author": "徐鉉",
    "content": [
      "前年都尉沒邊城，帳下何人領舊兵。徼外瘴煙沉鼓角，山前秋日照銘旌。笙歌卻返烏衣巷，部曲皆還細柳營。",
      "今日園林過寒食，馬蹄猶擬入門行。"
    ]
  },
  {
    "volume": 751,
    "sequence": 26,
    "title": "景陽臺懷古",
    "author": "徐鉉",
    "content": [
      "後主忘家不悔，江南異代長春。",
      "今日景陽臺上，閒人何用傷神。"
    ]
  },
  {
    "volume": 751,
    "sequence": 27,
    "title": "春分日",
    "author": "徐鉉",
    "content": [
      "仲春初四日，春色正中分。綠野徘徊月，晴天斷續雲。",
      "燕飛猶個個，花落已紛紛。思婦高樓晚，歌聲不可聞。"
    ]
  },
  {
    "volume": 751,
    "sequence": 28,
    "title": "寄駕部郎中",
    "author": "徐鉉",
    "content": [
      "賤子乖慵性，頻為省直牽。交親每相見，多在相門前。",
      "君獨疏名路，為郎過十年。炎風久成別，南望思悠然。"
    ]
  },
  {
    "volume": 751,
    "sequence": 29,
    "title": "和王庶子寄題兄長建州廉使新亭",
    "author": "徐鉉",
    "content": [
      "謝守高齋結構新，一方風景萬家情。群賢詎減山陰會，遠俗初聞正始聲。水檻片雲長不去，訟庭纖草轉應生。",
      "阿連詩句偏多思，遙想池塘晝夢成。"
    ]
  },
  {
    "volume": 751,
    "sequence": 30,
    "title": "謝文靖墓下作",
    "author": "徐鉉",
    "content": [
      "越徼稽天討，周京亂虜塵。蒼生何可奈，江表更無人。",
      "豈憚尋荒壟，猶思認後身。春風白楊裏，獨步淚沾巾。"
    ]
  }
]