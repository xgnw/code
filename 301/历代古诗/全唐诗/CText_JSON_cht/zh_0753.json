[
  {
    "volume": 753,
    "sequence": 1,
    "title": "贈維揚故人",
    "author": "徐鉉",
    "content": [
      "東京少長認維桑，書劍誰教入帝鄉。一事無成空放逐，故人相見重淒涼。樓臺寂寞官河晚，人物稀疏驛路長。",
      "莫怪臨風惆悵久，十年春色憶維揚。"
    ]
  },
  {
    "volume": 753,
    "sequence": 2,
    "title": "泰州道中卻寄東京故人",
    "author": "徐鉉",
    "content": [
      "風緊雨淒淒，川回岸漸低。吳州林外近，隋苑霧中迷。",
      "聚散紛如此，悲歡豈易齊。料君殘酒醒，還聽子規啼。"
    ]
  },
  {
    "volume": 753,
    "sequence": 3,
    "title": "得浙西郝判官書未及報聞燕王移鎮京口…田書記消息",
    "author": "徐鉉",
    "content": [
      "秋風海上久離居，曾得劉公一紙書。淡水心情長若此，銀鉤蹤跡更無如。嘗憂座側飛鴞鳥，未暇江中覓鯉魚。",
      "今日京吳建朱邸，問君誰共曳長裾。"
    ]
  },
  {
    "volume": 753,
    "sequence": 4,
    "title": "贈陶使君求梨",
    "author": "徐鉉",
    "content": [
      "昨宵宴罷醉如泥，惟憶張公大穀梨。白玉花繁曾綴處，黃金色嫩乍成時。冷侵肺腑醒偏早，香惹衣襟歇倍遲。",
      "今旦中山方酒渴，唯應此物最相宜。"
    ]
  },
  {
    "volume": 753,
    "sequence": 5,
    "title": "陳覺放還至泰州，以詩見寄，作此答之",
    "author": "徐鉉",
    "content": [
      "朱雲曾為漢家憂，不怕交親作世仇。壯氣未平空咄咄，狂言無驗信悠悠。今朝我作傷弓鳥，卻羨君為不系舟。",
      "勞寄新詩平宿憾，此生心氣貫清秋。"
    ]
  },
  {
    "volume": 753,
    "sequence": 6,
    "title": "王三十七自京垂訪，作此送之",
    "author": "徐鉉",
    "content": [
      "失鄉遷客在天涯，門掩苔垣向水斜。只就鱗鴻求遠信，敢言車馬訪貧家。煙生柳岸將垂縷，雪壓梅園半是花。",
      "惆悵明朝尊酒散，夢魂相送到京華。"
    ]
  },
  {
    "volume": 753,
    "sequence": 7,
    "title": "陶使君挽歌二首",
    "author": "徐鉉",
    "content": [
      "太守今何在，行春去不歸。筵空收管吹，郊迥儼驂騑。",
      "營外星才落，園中露已稀。傷心梁上燕，猶解向人飛。",
      "始憶花前宴，笙歌醉夕陽。那堪城外送，哀挽逐歸艎。",
      "鈴閣朝猶閉，風亭日已荒。唯餘遷客淚，沾灑後池傍。"
    ]
  },
  {
    "volume": 753,
    "sequence": 8,
    "title": "雪中作",
    "author": "徐鉉",
    "content": [
      "賦分多情客，經年去國心。疏鐘寒郭晚，密雪水亭深。",
      "影迥鴻投渚，聲愁雀噪林。他鄉一尊酒，獨坐不成斟。"
    ]
  },
  {
    "volume": 753,
    "sequence": 9,
    "title": "賦得風光草際浮",
    "author": "徐鉉",
    "content": [
      "宿露依芳草，春郊古陌旁。風輕不盡偃，日早未晞陽。",
      "耿耿依平遠，離離入望長。映空無定彩，飄徑有餘光。",
      "颭若荷珠亂，紛如爝火颺。詩人多感物，凝思繞池塘。"
    ]
  },
  {
    "volume": 753,
    "sequence": 10,
    "title": "寒食成判官垂訪因贈",
    "author": "徐鉉",
    "content": [
      "常年寒食在京華，今歲清明在海涯。遠巷蹋歌深夜月，隔牆吹管數枝花。鴛鸞得路音塵闊，鴻雁分飛道裏賒。",
      "不是多情成二十，斷無人解訪貧家。"
    ]
  },
  {
    "volume": 753,
    "sequence": 11,
    "title": "送客至城西，望圖山，因寄浙西府中",
    "author": "徐鉉",
    "content": [
      "牧叟鄒生笑語同，莫嗟江上聽秋風。",
      "君看逐客思鄉處，猶在圖山更向東。"
    ]
  },
  {
    "volume": 753,
    "sequence": 12,
    "title": "送寫真成處士入京",
    "author": "徐鉉",
    "content": [
      "傳神蹤跡本來高，澤畔形容愧彩毫。",
      "京邑功臣多佇望，淩煙閣上莫辭勞。"
    ]
  },
  {
    "volume": 753,
    "sequence": 13,
    "title": "九日雨中",
    "author": "徐鉉",
    "content": [
      "茱萸房重雨霏微，去國逢秋此恨稀。目極暫登臺上望，心遙長向夢中歸。荃蘪路遠愁霜早，兄弟鄉遙羨雁飛。",
      "唯有多情一枝菊，滿杯顏色自依依。"
    ]
  },
  {
    "volume": 753,
    "sequence": 14,
    "title": "寄外甥苗武仲",
    "author": "徐鉉",
    "content": [
      "放逐今來漲海邊，親情多在鳳台前。且將聚散為閒事，須信華枯是偶然。蟬噪疏林村倚郭，鳥飛殘照水連天。",
      "此中唯欠韓康伯，共對秋風詠數篇。"
    ]
  },
  {
    "volume": 753,
    "sequence": 15,
    "title": "寄從兄憲兼示二弟",
    "author": "徐鉉",
    "content": [
      "別路吳將楚，離憂弟與兄。斷雲驚晚吹，秋色滿孤城。",
      "信遠鴻初下，鄉遙月共明。一枝棲未穩，回首望三京。"
    ]
  },
  {
    "volume": 753,
    "sequence": 16,
    "title": "附書與鐘郎中因寄京妓越賓",
    "author": "徐鉉",
    "content": [
      "暮春橋下手封書，寄向江南問越姑。",
      "不道諸郎少歡笑，經年相別憶儂無。"
    ]
  },
  {
    "volume": 753,
    "sequence": 17,
    "title": "代鐘答",
    "author": "徐鉉",
    "content": [
      "一幅輕綃寄海濱，越姑長感昔時恩。",
      "欲知別後情多少，點點憑君看淚痕。"
    ]
  },
  {
    "volume": 753,
    "sequence": 18,
    "title": "亞元舍人不替深知猥貽佳作三篇清絕不敢輕…庶資一笑耳",
    "author": "徐鉉",
    "content": [
      "海陵城裏春正月，海畔朝陽照殘雪。城中有客獨登樓，遙望天邊白銀闕。白銀闕下何英英，雕鞍繡轂趨承明。",
      "閶門曉辟旌旗影，玉墀風細佩環聲。此處追飛皆俊彥，當年何事容疵賤。懷鉛晝坐紫微宮，焚香夜直明光殿。",
      "王言簡靜官司閑，朋好殷勤多往還。新亭風景如東洛，邙嶺林泉似北山。光陰暗度杯盂裏，職業未妨談笑間。",
      "有時邀賓複攜妓，造門不問都非是。酣歌叫笑驚四鄰，賦筆縱橫動千字。任他銀箭轉更籌，不怕金吾司夜吏。",
      "可憐諸貴賢且才，時情物望兩無猜。伊餘獨稟狂狷性，褊量多言仍薄命。吞舟可漏豈無恩，負乘自貽非不幸。",
      "一朝削跡為遷客，旦暮青雲千里隔。離鴻別雁各分飛，折柳攀花兩無色。盧龍渡口問迷津，瓜步山前送暮春。",
      "白沙江上曾行路，青林花落何紛紛。漢皇昔幸回中道，極目牛羊臥芳草。舊宅重遊盡隙荒，故人相見多衰老。",
      "禪智寺，山光橋，風瑟瑟兮雨蕭蕭。行杯已醒殘夢斷，征途未極離魂消。海陵郡中陶太守，相逢本是隨行舊。",
      "乍申拜起已開眉，卻問辛勤還執手。精廬水榭最清幽，一稅征車聊駐留。閉門思過謝來客，知恩省分寬離憂。",
      "郡齋勝境有後池，山亭菌閣互參差。有時虛左來相召，舉白飛觴任所為。多才太守能撾鼓，醉送金船間歌舞。",
      "酒酣耳熱眼生花，暫似京華歡會處。歸來旅館還端居，清風朗月夜窗虛。駸駸流景歲雲暮，天涯望斷故人書。",
      "春來憑檻方歎息，仰頭忽見南來翼。足系紅箋墮我前，引頸長鳴如有言。開緘試讀相思字，乃是多情喬亞元。",
      "短韻三篇皆麗絕，小梅寄意情偏切。金蘭投分一何堅，銀鉤置袖終難滅。醉後狂言何足奇，感君知己不相遺。",
      "長卿曾作美人賦，玄成今有責躬詩。報章欲托還京信，筆拙紙窮情未盡。珍重芸香陳子喬，亦解貽書遠相問。",
      "寧須買藥療羈愁，只恨無書消鄙吝。遊處當時靡不同，歡娛今日兩成空。天子尚應憐賈誼，時人未要嘲揚雄。",
      "曲終筆閣緘封已，翩翩驛騎行塵起。寄向中朝謝故人，為說相思意如此。"
    ]
  },
  {
    "volume": 753,
    "sequence": 19,
    "title": "送蒯司錄歸京",
    "author": "徐鉉",
    "content": [
      "早年聞有蒯先生，二十餘年道不行。抵掌曾論天下事，折腰猶悟俗人情。老還上國歡娛少，貧聚歸資結束輕。",
      "遷客臨流倍惆悵，冷風黃葉滿山城。"
    ]
  },
  {
    "volume": 753,
    "sequence": 20,
    "title": "聞查建州陷賊寄鐘郎中",
    "author": "徐鉉",
    "content": [
      "聞道將軍輕壯圖，螺江城下委犀渠。旌旗零落沉荒服，簪履蕭條返故居。皓首應全蘇武節，故人誰得李陵書。",
      "自憐放逐無長策，空使盧諶淚滿裾。"
    ]
  },
  {
    "volume": 753,
    "sequence": 21,
    "title": "還過東都，留守周公筵上贈座客",
    "author": "徐鉉",
    "content": [
      "賈生三載在長沙，故友相思道路賒。已分終年甘寂寞，豈知今日返京華。麟符上相恩偏厚，隋苑留歡日欲斜。",
      "明旦江頭倍惆悵，遠山芳草映殘霞。"
    ]
  },
  {
    "volume": 753,
    "sequence": 22,
    "title": "送楊郎中唐員外奉使湖南",
    "author": "徐鉉",
    "content": [
      "江邊微雨柳條新，握節含香二使臣。兩綬對懸雲夢日，方舟齊泛洞庭春。今朝草木逢新律，昨日山川滿戰塵。",
      "同是多情懷古客，不妨為賦吊靈均。"
    ]
  },
  {
    "volume": 753,
    "sequence": 23,
    "title": "表弟包穎見寄",
    "author": "徐鉉",
    "content": [
      "常思帝裏奉交親，別後光陰屈指頻。蘭佩卻歸綸閣下，荊枝猶寄楚江濱。十程山水勞幽夢，滿院煙花醉別人。",
      "料得此生強健在，會須重賞昔年春。"
    ]
  },
  {
    "volume": 753,
    "sequence": 24,
    "title": "寄蕭給事",
    "author": "徐鉉",
    "content": [
      "危言危行古時人，歸向西山臥白雲。買宅尚尋徐處士，餐霞終訪許真君。容顏別後應如故，詩詠年來更不聞。",
      "今日城中春又至，落梅愁緒共紛紛。"
    ]
  },
  {
    "volume": 753,
    "sequence": 25,
    "title": "賦石奉送鐘德林少尹員外",
    "author": "徐鉉",
    "content": [
      "我愛他山石，中含絕代珍。煙披寒落落，沙淺靜磷磷。",
      "翠色辭文陛，清聲出泗濱。扁舟載歸去，知是泛槎人。"
    ]
  }
]