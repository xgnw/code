[
  {
    "volume": 308,
    "sequence": 1,
    "title": "太寥歌",
    "author": "張志和",
    "content": [
      "化元靈哉，碧虛清哉，紅霞明哉。冥哉茫哉，惟化之工無疆哉。"
    ]
  },
  {
    "volume": 308,
    "sequence": 2,
    "title": "空洞歌",
    "author": "張志和",
    "content": [
      "無自而然，自然之元；無造而化，造化之端。廓然愨然，其形團圞。反爾之視，絕爾之思，可以觀。"
    ]
  },
  {
    "volume": 308,
    "sequence": 3,
    "title": "漁父歌",
    "author": "張志和",
    "content": [
      "西塞山前白鷺飛，桃花流水鱖魚肥。青箬笠，綠蓑衣，斜風細雨不須歸。",
      "釣台漁父褐為裘，兩兩三三舴艋舟。能縱棹，慣乘流，長江白浪不曾憂。",
      "霅溪灣裏釣漁翁，舴艋為家西複東。江上雪，浦邊風，笑著荷衣不歎窮。",
      "松江蟹舍主人歡，菰飯蓴羹亦共餐。楓葉落，荻花幹，醉宿漁舟不覺寒。",
      "青草湖中月正圓，巴陵漁父棹歌連。釣車子，橛頭船，樂在風波不用仙。"
    ]
  },
  {
    "volume": 308,
    "sequence": 4,
    "title": "上巳日憶江南禊事",
    "author": "張志和",
    "content": [
      "黃河西繞郡城流，上巳應無祓禊遊。",
      "為憶淥江春水色，更隨宵夢向吳洲。"
    ]
  },
  {
    "volume": 308,
    "sequence": 5,
    "title": "漁父",
    "author": "張志和",
    "content": [
      "八月九月蘆花飛，南溪老人重釣歸。秋山入簾翠滴滴，野艇倚檻雲依依。卻把漁竿尋小徑，閑梳鶴發對斜暉。",
      "翻嫌四皓曾多事，出為儲皇定是非。"
    ]
  },
  {
    "volume": 308,
    "sequence": 6,
    "title": "和答弟志和漁父歌",
    "author": "張松齡",
    "content": [
      "樂是風波釣是閑，草堂松徑已勝攀。太湖水，洞庭山，狂風浪起且須還。"
    ]
  },
  {
    "volume": 308,
    "sequence": 7,
    "title": "歌",
    "author": "陸羽",
    "content": [
      "不羨黃金罍，不羨白玉杯；不羨朝入省，不羨暮入台；",
      "惟羨西江水，曾向金陵城下來。"
    ]
  },
  {
    "volume": 308,
    "sequence": 8,
    "title": "會稽東小山",
    "author": "陸羽",
    "content": [
      "月色寒潮入剡溪，青猿叫斷綠林西。",
      "昔人已逐東流去，空見年年江草齊。"
    ]
  },
  {
    "volume": 308,
    "sequence": 9,
    "title": "句",
    "author": "陸羽",
    "content": [
      "辟疆舊林間，怪石紛相向。",
      "絕澗方險尋，亂岩亦危造。",
      "瀉從千仞石，寄逐九江船。"
    ]
  }
]