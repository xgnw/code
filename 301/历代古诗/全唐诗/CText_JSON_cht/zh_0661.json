[
  {
    "volume": 661,
    "sequence": 1,
    "title": "送梅處士歸甯國",
    "author": "羅隱",
    "content": [
      "十五年前即別君，別時天下未紛紜。亂罹且喜身俱在，存沒那堪耳更聞。良會謾勞悲曩跡，舊交誰去吊荒墳。",
      "殷勤為謝逃名客，想望千秋嶺上雲。"
    ]
  },
  {
    "volume": 661,
    "sequence": 2,
    "title": "經故友所居",
    "author": "羅隱",
    "content": [
      "槐花漠漠向人黃，此地追遊跡已荒。清論不知莊叟達，死交空歎趙岐忙。病來未忍言閒事，老去唯知覓醉鄉。",
      "日暮街東策羸馬，一聲橫笛似山陽。"
    ]
  },
  {
    "volume": 661,
    "sequence": 3,
    "title": "大樑從事居汜水",
    "author": "羅隱",
    "content": [
      "前年帝裏望行塵，記得仙家第四人。泉暖舊諳龍偃息，露寒初見鶴精神。歌聲上榻梁園晚，夢繞殘鐘汜水春。",
      "知有篋中編集在，只應從此是經綸。"
    ]
  },
  {
    "volume": 661,
    "sequence": 4,
    "title": "杜處士新居",
    "author": "羅隱",
    "content": [
      "翠斂王孫草，荒誅宋玉茅。寇餘無故物，時薄少深交。",
      "迸筍穿行徑，饑雛出壞巢。小園吾亦有，多病近來拋。"
    ]
  },
  {
    "volume": 661,
    "sequence": 5,
    "title": "絕境",
    "author": "羅隱",
    "content": [
      "絕境非身事，流年但物華。水梳苔發直，風引蕙心斜。",
      "凡客從題鳳，膚音未勝蛙。小船兼有槳，始與問漁家。"
    ]
  },
  {
    "volume": 661,
    "sequence": 6,
    "title": "雪中懷友人",
    "author": "羅隱",
    "content": [
      "臘酒複臘雪，故人今越鄉。所思誰把盞，端坐恨無航。",
      "兔苑舊遊盡，龜台仙路長。未知鄒孟子，何以奉梁王。"
    ]
  },
  {
    "volume": 661,
    "sequence": 7,
    "title": "秋晚",
    "author": "羅隱",
    "content": [
      "宰邑慚良術，為文愧壯圖。縱饒長委命，爭奈漸非夫。",
      "杯酒有時有，亂罹無處無。金庭在何域，回首一踟躕。"
    ]
  },
  {
    "volume": 661,
    "sequence": 8,
    "title": "升仙橋",
    "author": "羅隱",
    "content": [
      "危梁枕路岐，駐馬問前時。價自友朋得，名因婦女知。",
      "直須論運命，不得逞文詞。執戟君鄉里，榮華竟若為。"
    ]
  },
  {
    "volume": 661,
    "sequence": 9,
    "title": "姑蘇真娘墓",
    "author": "羅隱",
    "content": [
      "春草荒墳墓，萋萋向虎丘。死猶嫌寂寞，生肯不風流。",
      "皎鏡山泉冷，輕裾海霧秋。還應伴西子，香徑夜深遊。"
    ]
  },
  {
    "volume": 661,
    "sequence": 10,
    "title": "靈山寺",
    "author": "羅隱",
    "content": [
      "晚景聊攄抱，憑欄幾蕩魂。檻虛從四面，江闊奈孤根。",
      "幽徑薜蘿色，小山苔蘚痕。欲依師問道，何處系心猿。"
    ]
  },
  {
    "volume": 661,
    "sequence": 11,
    "title": "倚棹",
    "author": "羅隱",
    "content": [
      "倚棹聽鄰笛，沾衣認酒壚。自緣悲巨室，誰複為窮途。",
      "樹解將軍夢，城遺禦史烏。直應齊始了，傾酌向寒蕪。"
    ]
  },
  {
    "volume": 661,
    "sequence": 12,
    "title": "秋夕對月",
    "author": "羅隱",
    "content": [
      "夜月色可掬，倚樓聊解顏。未能分寇盜，徒欲滿關山。",
      "背冷金蟾滑，毛寒玉兔頑。姮娥謾偷藥，長寡老中閑。"
    ]
  },
  {
    "volume": 661,
    "sequence": 13,
    "title": "寄征士魏員外",
    "author": "羅隱",
    "content": [
      "家遁蘇門節，清貧粉署官。不矜朝命重，只恨路行難。",
      "窗曉雞譚倦，庭秋蝶夢闌。羨君歸未得，還有釣魚竿。"
    ]
  },
  {
    "volume": 661,
    "sequence": 14,
    "title": "宿彭蠡館",
    "author": "羅隱",
    "content": [
      "孤館少行旅，解鞍增別愁。遠山矜薄暮，高柳怯清秋。",
      "病裏見時態，醉中思舊遊。所懷今已矣，何必恨東流。"
    ]
  },
  {
    "volume": 661,
    "sequence": 15,
    "title": "螢",
    "author": "羅隱",
    "content": [
      "空庭夜未央，點點度西牆。抱影何微細，乘時忽發揚。",
      "不思因腐草，便擬倚孤光。若道能通照，車公業肯長。"
    ]
  },
  {
    "volume": 661,
    "sequence": 16,
    "title": "早秋宿葉墮所居",
    "author": "羅隱",
    "content": [
      "池荷葉正圓，長曆報時殫。曠野雲蒸熱，空庭雨始寒。",
      "蠅蚊猶得志，簟席若為安。浮世知誰是，勞歌共一歡。"
    ]
  },
  {
    "volume": 661,
    "sequence": 17,
    "title": "蝶",
    "author": "羅隱",
    "content": [
      "漢王刀筆精，寫爾逼天生。舞巧何妨急，飛高所恨輕。",
      "野田黃雀慮，山館主人情。此物那堪作，莊周夢不成。"
    ]
  },
  {
    "volume": 661,
    "sequence": 18,
    "title": "春居",
    "author": "羅隱",
    "content": [
      "春風百卉搖，舊國路迢迢。偶病成疏散，因貧得寂寥。",
      "倚簾高柳弱，乘露小桃夭。春色常無處，村醪更一瓢。"
    ]
  },
  {
    "volume": 661,
    "sequence": 19,
    "title": "輕飆",
    "author": "羅隱",
    "content": [
      "輕飆掠晚莎，秋物慘關河。戰壘平時少，齋壇上處多。",
      "楚雖屈子重，漢亦憶廉頗。不及雲台議，空山老薜蘿。"
    ]
  },
  {
    "volume": 661,
    "sequence": 20,
    "title": "燕",
    "author": "羅隱",
    "content": [
      "不必嫌漂露，何妨養羽毛。漢妃金屋遠，盧女杏梁高。",
      "野迥雙飛急，煙晴對語勞。猶勝黃雀在，棲息是蓬蒿。"
    ]
  },
  {
    "volume": 661,
    "sequence": 21,
    "title": "陝西晚思",
    "author": "羅隱",
    "content": [
      "長途已自窮，此去更西東。樹色榮衰裏，人心往返中。",
      "別情流水急，歸夢故山空。莫忘交遊分，從來事一同。"
    ]
  },
  {
    "volume": 661,
    "sequence": 22,
    "title": "除夜寄張達",
    "author": "羅隱",
    "content": [
      "梅花已著眼，竹葉況粘唇。只此留殘歲，那堪憶故人。",
      "亂罹書不遠，衰病日相親。江浦思歸意，明朝又一春。"
    ]
  },
  {
    "volume": 661,
    "sequence": 23,
    "title": "寄酬鄴王羅令公五首",
    "author": "羅隱",
    "content": [
      "營室東回蔭斥丘，少年承襲擁青油。坐調金鼎尊明主，橫把雕戈拜列侯。書劄二王爭巧拙，篇章七子避風流。",
      "西園舊跡今應在，衰老無因奉勝遊。",
      "脈散源分曆幾朝，縱然官宦只卑僚。正憂末派淪滄海，忽見高枝拂絳霄。十萬貔貅趨玉帳，三千賓客珥金貂。",
      "良時難得吾宗少，應念寒門更寂寥。",
      "敢將衰弱附強宗，細算還緣血脈同。湘浦煙波無舊跡，鄴都蘭菊有遺風。每憐罹亂書猶達，所恨雲泥路不通。",
      "珍重珠璣兼繡段，草玄堂下寄揚雄。",
      "水雲開霽立高亭，依約黎陽對福星。只見篇章矜鏤管，不知勳業柱青冥。早緣入夢金方礪，晚為傳家鼎始銘。",
      "鶴發四垂煙閣遠，此生何處拜儀形。",
      "錦笈朱囊連複連，紫鸞飛下浙江邊。綃從海室奪煙霧，樂奏帝宮勝管弦。長笑應劉悲顯達，每嫌伊霍少詩篇。",
      "戴灣老圃根基薄，虛費工夫八十年。"
    ]
  },
  {
    "volume": 661,
    "sequence": 24,
    "title": "春日投錢塘元帥尚父二首",
    "author": "羅隱",
    "content": [
      "正憂衰老辱金台，敢望昭王顧問來。門外旌旗屯虎豹，壁閒章句動風雷。三都節已聯翩降，兩地花應次第開。",
      "若比紫髯分鼎足，未聞餘力有瓊瑰。",
      "征東幕府十三州，敢望非才忝上游。官秩已叨吳品職，姓名兼顯魯春秋。鹽車顧後聲方重，火井窺來焰始浮。",
      "一句黃河千載事，麥城王粲謾登樓。"
    ]
  },
  {
    "volume": 661,
    "sequence": 25,
    "title": "錢塘府亭",
    "author": "羅隱",
    "content": [
      "新恩別啟館娃宮，還拜吳王向此中。九牧土田周制在，兩藩茅社漢儀同。春生舊苑芳洲雨，香入高臺小徑風。",
      "更有寵光人未見，問安調膳盡三公。"
    ]
  },
  {
    "volume": 661,
    "sequence": 26,
    "title": "野狐泉",
    "author": "羅隱",
    "content": [
      "潏潏寒光濺路塵，相傳妖物此潛身。",
      "又應改換皮毛後，何處人間作好人。"
    ]
  },
  {
    "volume": 661,
    "sequence": 27,
    "title": "宿紀南驛",
    "author": "羅隱",
    "content": [
      "策蹇南游憶楚朝，陰風淅淅樹蕭蕭。",
      "不知無忌奸邪骨，又作何山野葛苗。"
    ]
  },
  {
    "volume": 661,
    "sequence": 28,
    "title": "贈無相禪師",
    "author": "羅隱",
    "content": [
      "人人盡道事空王，心裏忙於市井忙。",
      "惟有馬當山上客，死門生路兩相忘。"
    ]
  },
  {
    "volume": 661,
    "sequence": 29,
    "title": "遣興",
    "author": "羅隱",
    "content": [
      "青雲路不通，歸計奈長蒙。老恐醫方誤，窮憂酒醆空。",
      "何堪罹亂後，更入是非中。長短遭譏笑，回頭避釣翁。"
    ]
  },
  {
    "volume": 661,
    "sequence": 30,
    "title": "江夏酬高崇節",
    "author": "羅隱",
    "content": [
      "臘雪都堂試，春風汴水行。十年雖抱疾，何處不無情。",
      "群盜正當路，此游應隔生。勞君問流落，山下已躬耕。"
    ]
  },
  {
    "volume": 661,
    "sequence": 31,
    "title": "鶯聲",
    "author": "羅隱",
    "content": [
      "井上梧桐暗，花間霧露晞。一枝晴複暖，百囀是兼非。",
      "金屋夢初覺，玉關人未歸。不堪閑日聽，因爾又沾衣。"
    ]
  },
  {
    "volume": 661,
    "sequence": 32,
    "title": "仿玉台體",
    "author": "羅隱",
    "content": [
      "青樓枕路隅，壁甃複椒塗。晚夢通簾柙，春寒逼酒壚。",
      "解吟憐芍藥，難見恨菖蒲。試問年多少，鄰姬亦姓胡。"
    ]
  }
]