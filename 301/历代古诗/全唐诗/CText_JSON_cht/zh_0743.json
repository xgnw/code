[
  {
    "volume": 743,
    "sequence": 1,
    "title": "甘露寺",
    "author": "孫魴",
    "content": [
      "寒暄皆有景，孤絕畫難形。地拱千尋嶮，天垂四面青。",
      "晝燈籠雁塔，夜磬徹漁汀。最愛僧房好，波光滿戶庭。"
    ]
  },
  {
    "volume": 743,
    "sequence": 2,
    "title": "題金山寺",
    "author": "孫魴",
    "content": [
      "萬古波心寺，金山名目新。天多剩得月，地少不生塵。",
      "過櫓妨僧定，驚濤濺佛身。誰言張處士，題後更無人。"
    ]
  },
  {
    "volume": 743,
    "sequence": 3,
    "title": "楊柳枝詞五首",
    "author": "孫魴",
    "content": [
      "靈和風暖太昌春，舞線搖絲向昔人。",
      "何似曉來江雨後，一行如畫隔遙津。",
      "彭澤初栽五樹時，只應閑看一枝垂。",
      "不知天意風流處，要與佳人學畫眉。",
      "暖傍離亭靜拂橋，入流穿檻綠陰搖。",
      "不知落日誰相送，魂斷千條與萬條。",
      "春來綠樹遍天涯，未見垂楊未可誇。",
      "晴日萬株煙一陣，閑坊兼是莫愁家。",
      "十首當年有舊詞，唱青歌翠幾無遺。",
      "未曾得向行人道，不謂離情莫折伊。"
    ]
  },
  {
    "volume": 743,
    "sequence": 4,
    "title": "句",
    "author": "孫魴",
    "content": [
      "遊子未歸去，野花愁破心。",
      "劃多灰漸冷，坐久席成痕。",
      "結宇孤峰上，安禪巨浪間。",
      "分開朝海浪，留住過江雲。",
      "劃多灰雜蒼虯跡，坐久煙消寶鴨香。"
    ]
  },
  {
    "volume": 743,
    "sequence": 5,
    "title": "入塞二首",
    "author": "沈彬",
    "content": [
      "欲為皇王服遠戎，萬人金甲鼓鼙中。陣雲黯塞三邊黑，兵血愁天一片紅。半夜翻營旗攪月，深秋防戍劍磨風。",
      "謗書未及明君爇，臥骨將軍已歿功。",
      "苦戰沙門臥箭痕，戍樓閑上望星文。生希國澤分偏將，死奪河源答聖君。鳶覷敗兵眠白草，馬驚邊鬼哭陰雲。",
      "功多地遠無人紀，漢閣笙歌日又曛。"
    ]
  },
  {
    "volume": 743,
    "sequence": 6,
    "title": "塞下三首",
    "author": "沈彬",
    "content": [
      "塞葉聲悲秋欲霜，寒山數點下牛羊。映霞旅雁隨疏雨，向磧行人帶夕陽。邊騎不來沙路失，國恩深後海城荒。",
      "胡兒向化新成長，猶自千回問漢王。",
      "貴主和親殺氣沉，燕山閑獵鼓鼙音。旗分雪草偷邊馬，箭入寒雲落塞禽。隴月盡牽鄉思動，戰衣誰寄淚痕深。",
      "金釵謾作封侯別，劈破佳人萬里心。",
      "月冷榆關過雁行，將軍寒笛老思鄉。貳師骨恨千夫壯，李廣魂飛一劍長。戍角就沙催落日，陰雲分磧護飛霜。",
      "誰知漢武輕中國，閑奪天山草木荒。"
    ]
  },
  {
    "volume": 743,
    "sequence": 7,
    "title": "秋日",
    "author": "沈彬",
    "content": [
      "秋含砧杵搗斜陽，笛引西風顥氣涼。薜荔惹煙籠蟋蟀，芰荷翻雨潑鴛鴦。當年酒賤何妨醉，今日時難不易狂。",
      "腸斷舊遊從一別，潘安惆悵滿頭霜。"
    ]
  },
  {
    "volume": 743,
    "sequence": 8,
    "title": "金陵雜題二首",
    "author": "沈彬",
    "content": [
      "王氣生秦四百年，晉元東渡浪花船。正慚海內皆塗地，來保江南一片天。古樹著行臨遠岸，暮山相亞出微煙。",
      "千征萬戰英雄盡，落日牛羊食野田。",
      "暮潮聲落草光沉，賈客來帆宿岸陰。一笛月明何處酒，滿城秋色幾家砧。時清曾惡桓溫盛，山翠長牽謝傅心。",
      "今日到來何物在，碧煙和雨鎖寒林。"
    ]
  },
  {
    "volume": 743,
    "sequence": 9,
    "title": "麻姑山",
    "author": "沈彬",
    "content": [
      "紺殿松蘿太古山，仙人曾此話桑田。閑傾雲液十分日，已過浮生一萬年。花洞路中逢鶴信，水簾岩底見龍眠。",
      "我來游禮酬心願，欲共怡神契自然。"
    ]
  },
  {
    "volume": 743,
    "sequence": 10,
    "title": "題蘇仙山",
    "author": "沈彬",
    "content": [
      "眼穿林罅見郴州，井裏交連側局楸。味道不來閑處坐，勞生更欲幾時休。蘇仙宅古煙霞老，義帝墳荒草木愁。",
      "千古是非無處問，夕陽西去水東流。"
    ]
  },
  {
    "volume": 743,
    "sequence": 11,
    "title": "洪州解至長安，初舉納省卷夢仙謠",
    "author": "沈彬",
    "content": [
      "□□□□□□□，□□□□□□□。玉殿大開從客入，金桃爛熟沒人偷。鳳驚寶扇頻翻翅，龍懼金鞭不轉頭。",
      "□□□□□□□，□□□□□□□。"
    ]
  },
  {
    "volume": 743,
    "sequence": 12,
    "title": "憶仙謠",
    "author": "沈彬",
    "content": [
      "白榆風颯九天秋，王母朝回宴玉樓。日月漸長雙鳳睡，桑田欲變六鼇愁。雲翻簫管相隨去，星觸旌幢各自流。",
      "詩酒近來狂不得，騎龍卻憶上清遊。"
    ]
  },
  {
    "volume": 743,
    "sequence": 13,
    "title": "納省卷贈為首劉象",
    "author": "沈彬",
    "content": [
      "曾應大中天子舉，四朝風月鬢蕭疏。不隨世祖重攜劍，卻為文皇再讀書。十載戰塵銷舊業，滿城春雨壞貧居。",
      "一枝何事於君借，仙桂年年幸有餘。"
    ]
  },
  {
    "volume": 743,
    "sequence": 14,
    "title": "贈王定保",
    "author": "沈彬",
    "content": [
      "仙桂曾攀第一枝，薄游湘水阻佳期。皋橋已失齊眉願，蕭寺行逢落發師。廢苑露寒蘭寂寞，丹山雲斷鳳參差。",
      "聞公已有平生約，謝絕女蘿依兔絲。"
    ]
  },
  {
    "volume": 743,
    "sequence": 15,
    "title": "結客少年場行",
    "author": "沈彬",
    "content": [
      "重義輕生一劍知，白虹貫日報讎歸。",
      "片心惆悵清平世，酒市無人問布衣。"
    ]
  },
  {
    "volume": 743,
    "sequence": 16,
    "title": "陽朔碧蓮峰",
    "author": "沈彬",
    "content": [
      "陶潛彭澤五株柳，潘岳河陽一縣花。",
      "兩處爭如陽朔好，碧蓮峰裏住人家。"
    ]
  },
  {
    "volume": 743,
    "sequence": 17,
    "title": "再過金陵",
    "author": "沈彬",
    "content": [
      "玉樹歌終王氣收，雁行高送石城秋。",
      "江山不管興亡事，一任斜陽伴客愁。"
    ]
  },
  {
    "volume": 743,
    "sequence": 18,
    "title": "都門送別",
    "author": "沈彬",
    "content": [
      "岸柳蕭疏野荻秋，都門行客莫回頭。",
      "一條灞水清如劍，不為離人割斷愁。"
    ]
  },
  {
    "volume": 743,
    "sequence": 19,
    "title": "吊邊人",
    "author": "沈彬",
    "content": [
      "殺聲沈後野風悲，漢月高時望不歸。",
      "白骨已枯沙上草，家人猶自寄寒衣。"
    ]
  },
  {
    "volume": 743,
    "sequence": 20,
    "title": "句",
    "author": "沈彬",
    "content": [
      "尺素隱清輝，一毫分險阻。",
      "金翅動身摩日月，銀河轉浪洗乾坤。（《獻馬殷頌德》，《五代史補》）",
      "須知手筆安排定，不怕山河整頓難。",
      "九衢冠蓋暗爭路，四海干戈多異心。",
      "地隈一水巡城轉，天約群山附郭來。（《題法華寺》，《零陵總記》）",
      "數家魚網疏雲外，一岸殘陽細雨中。",
      "松欹晚影離壇草，鐘撼秋聲入殿風。（《潘天錫同題古觀》，《郡閣雅談》）",
      "壓低吳楚遙涵水，約破雲霞獨倚天。（《望廬山》，《野客叢談》）",
      "半身落日離秦樹，一路平蕪入楚煙。",
      "清占月中三峽水，麗偷雲外十洲春。",
      "幽鳥喚人穿竹去，野猿尋果出雲來。"
    ]
  }
]