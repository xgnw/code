[
  {
    "volume": 673,
    "sequence": 1,
    "title": "題甘露寺",
    "author": "周樸",
    "content": [
      "層閣疊危壁，瑞因千古名。幾連揚子路，獨倚潤州城。",
      "雲近銜江色，雕高背磬聲。僧居上方久，端坐見營營。"
    ]
  },
  {
    "volume": 673,
    "sequence": 2,
    "title": "題玄公院",
    "author": "周樸",
    "content": [
      "院深塵自外，如佛值玄公。常跡或非次，志門因得中。",
      "衣巾離暑氣，床榻向涼風。是事不逾分，只應明德同。"
    ]
  },
  {
    "volume": 673,
    "sequence": 3,
    "title": "福州東禪寺",
    "author": "周樸",
    "content": [
      "甌閩在郊外，師院號東禪。物得居來正，人經論後賢。",
      "瓟槽柳塞馬，蓋地月支綖。鸛鵲尚巢頂，誰堪舉世傳。"
    ]
  },
  {
    "volume": 673,
    "sequence": 4,
    "title": "贈大溈和尚",
    "author": "周朴",
    "content": [
      "大溈清複深，萬象影沉沉。有客衣多毳，空門偈勝金。",
      "王侯皆作禮，陸子只來吟。我問師心處，師言無處心。"
    ]
  },
  {
    "volume": 673,
    "sequence": 5,
    "title": "秋夜不寐寄崔溫進士",
    "author": "周朴",
    "content": [
      "愁多難得寐，輾轉讀書床。不是旅人病，豈知秋夜長。",
      "歸鄉憑遠夢，無夢更思鄉。枕上移窗月，分明是淚光。"
    ]
  },
  {
    "volume": 673,
    "sequence": 6,
    "title": "春中途中寄南巴崔使君",
    "author": "周樸",
    "content": [
      "旅人遊汲汲，春氣又融融。農事蛙聲裏，歸程草色中。",
      "獨慚出穀雨，未變暖天風。子玉和予去，應憐恨不窮。"
    ]
  },
  {
    "volume": 673,
    "sequence": 7,
    "title": "寄處士方幹",
    "author": "周樸",
    "content": [
      "桐廬江水閑，終日對柴關。因想別離處，不知多少山。",
      "釣舟春岸泊，庭樹曉鶯還。莫便求棲隱，桂枝堪恨顏。"
    ]
  },
  {
    "volume": 673,
    "sequence": 8,
    "title": "寄塞北張符",
    "author": "周樸",
    "content": [
      "隴樹塞風吹，遼城角幾枝。霜凝無暫歇，君貌莫應衰。",
      "萬里平沙際，一行邊雁移。那堪朔煙起，家信正相離。"
    ]
  },
  {
    "volume": 673,
    "sequence": 9,
    "title": "次梧州卻寄永州使君",
    "author": "周樸",
    "content": [
      "隨風身不定，今夜在蒼梧。客淚有時有，猿聲無處無。",
      "潮添瘴海闊，煙拂粵山孤。卻憶零陵住，吟詩半玉壺。"
    ]
  },
  {
    "volume": 673,
    "sequence": 10,
    "title": "贈念經僧",
    "author": "周樸",
    "content": [
      "庵前古折碑，夜靜念經時。月皎海霞散，露濃山草垂。",
      "鬼聞拋故塚，禽聽離寒枝。想得天花墜，馨香拂白眉。"
    ]
  },
  {
    "volume": 673,
    "sequence": 11,
    "title": "董嶺水",
    "author": "周朴",
    "content": [
      "湖州安吉縣，門與白雲齊。禹力不到處，河聲流向西。",
      "去衙山色遠，近水月光低。中有高人在，沙中曳杖藜。"
    ]
  },
  {
    "volume": 673,
    "sequence": 12,
    "title": "早春",
    "author": "周樸",
    "content": [
      "良夜歲應足，嚴風為變春。遍回寒作暖，通改舊成新。",
      "秀樹因馨雨，融冰雨泛蘋。韶光不偏黨，積漸煦疲民。"
    ]
  },
  {
    "volume": 673,
    "sequence": 13,
    "title": "秋深",
    "author": "周朴",
    "content": [
      "柳色尚沉沉，風吹秋更深。山河空遠道，鄉國自鳴砧。",
      "巷有千家月，人無萬里心。長城哭崩後，寂絕至如今。"
    ]
  },
  {
    "volume": 673,
    "sequence": 14,
    "title": "贈雙峰山和尚",
    "author": "周朴",
    "content": [
      "峨峨雙髻山，瀑布瀉雲間。塵世自疑水，禪門長去關。",
      "茯神松不異，藏寶石俱閑。向此師清業，如何方可攀。"
    ]
  },
  {
    "volume": 673,
    "sequence": 15,
    "title": "贈無了禪師",
    "author": "周朴",
    "content": [
      "不學世所惜，是何無了公。靈匡虛院外，虎跡亂山中。",
      "晝夜必連去，古今爭敢同。禪情豈堪問，問答更無窮。"
    ]
  },
  {
    "volume": 673,
    "sequence": 16,
    "title": "王霸壇",
    "author": "周朴",
    "content": [
      "王君上升處，信首古居前。皂樹即須朽，白龜應亦全。",
      "雲間猶一日，塵裏已千年。碧色壇如黛，時人誰可仙。"
    ]
  },
  {
    "volume": 673,
    "sequence": 17,
    "title": "送梁道士",
    "author": "周朴",
    "content": [
      "舊居桐柏觀，歸去愛安閒。倒樹造新屋，化人修古壇。",
      "晚花霜後落，山雨夜深寒。應有同溪客，相尋學煉丹。"
    ]
  },
  {
    "volume": 673,
    "sequence": 18,
    "title": "邊思",
    "author": "周朴",
    "content": [
      "年高來遠戍，白首罷幹戎。夜色薊門火，秋聲邊塞風。",
      "磧浮悲老馬，月滿引新弓。百戰陰山去，唯添上將雄。"
    ]
  },
  {
    "volume": 673,
    "sequence": 19,
    "title": "哭陳庾",
    "author": "周朴",
    "content": [
      "系馬向山立，一杯聊奠君。野煙孤客路，寒草故人墳。",
      "琴韻歸流水，詩情寄白雲。日斜休哭後，松韻不堪聞。"
    ]
  },
  {
    "volume": 673,
    "sequence": 20,
    "title": "宿玉泉寺",
    "author": "周樸",
    "content": [
      "野寺度殘夏，空房欲暮時。夜聽猿不睡，秋思客先知。",
      "竹迥煙生薄，山高月上遲。又登塵路去，難與老僧期。"
    ]
  },
  {
    "volume": 673,
    "sequence": 21,
    "title": "題赤城中岩寺",
    "author": "周樸",
    "content": [
      "浮世師休話，晉時燈照岩。禽飛穿靜戶，藤結入高杉。",
      "存沒詩千首，廢興經數函。誰知將俗耳，來此避囂讒。"
    ]
  },
  {
    "volume": 673,
    "sequence": 22,
    "title": "塞上行",
    "author": "周朴",
    "content": [
      "秦築長城在，連雲磧氣侵。風吹邊草急，角絕塞鴻沈。",
      "世世征人往，年年戰骨深。遼天望鄉者，回首盡沾襟。"
    ]
  },
  {
    "volume": 673,
    "sequence": 23,
    "title": "玉泉寺",
    "author": "周樸",
    "content": [
      "寺還名玉泉，澄水亦遭賢。物尚猶如此，人爭合偶然。",
      "溪流雲斷外，山峻鳥飛還。初日長廊下，高僧正坐禪。"
    ]
  },
  {
    "volume": 673,
    "sequence": 24,
    "title": "春宮怨",
    "author": "周樸",
    "content": [
      "早被嬋娟誤，欲妝臨鏡慵。承恩不在貌，教妾若為容。",
      "風暖鳥聲碎，日高花影重。年年越溪女，相憶采芙蓉。"
    ]
  },
  {
    "volume": 673,
    "sequence": 25,
    "title": "宿劉溫書齋",
    "author": "周樸",
    "content": [
      "不掩盈窗日，天然格調高。涼風移蟋蟀，落葉在離騷。",
      "回筆挑燈燼，懸圖見海潮。因論三國志，空載幾英豪。"
    ]
  },
  {
    "volume": 673,
    "sequence": 26,
    "title": "登福州南澗寺",
    "author": "周樸",
    "content": [
      "萬里重山繞福州，南橫一道見溪流。天邊飛鳥東西沒，塵裏行人早晚休。曉日青山當大海，連雲古塹對高樓。",
      "那堪望斷他鄉目，只此蕭條自白頭。"
    ]
  },
  {
    "volume": 673,
    "sequence": 27,
    "title": "望中懷古",
    "author": "周朴",
    "content": [
      "齊心樓上望浮雲，萬古千秋空姓名。堯水永銷天際去，姬風一變世間平。高蹤盡共煙霞在，大道長將日月明。",
      "從此安然寰海內，後來無複謾相傾。"
    ]
  },
  {
    "volume": 673,
    "sequence": 28,
    "title": "升山寺",
    "author": "周樸",
    "content": [
      "升山自古道飛來，此是神功不可猜。氣色雖然離禹穴，峰巒猶自接天臺。岩邊折樹泉沖落，頂上浮雲日照開。",
      "南望閩城塵世界，千秋萬古卷塵埃。"
    ]
  },
  {
    "volume": 673,
    "sequence": 29,
    "title": "哭李端",
    "author": "周樸",
    "content": [
      "三年剪拂感知音，哭向青山永夜心。竹在曉煙孤鳳去，劍荒秋水一龍沈。新墳日落松聲小，舊色春殘草色深。",
      "不及此時親執紼，石門遙想淚沾襟。"
    ]
  },
  {
    "volume": 673,
    "sequence": 30,
    "title": "福州神光寺塔",
    "author": "周樸",
    "content": [
      "良匠用材為塔了，神光寺更得高名。風雲會處千尋出，日月中時八面明。海水旋流倭國野，天文方戴福州城。",
      "相輪頂上望浮世，塵裏人心應總平。"
    ]
  },
  {
    "volume": 673,
    "sequence": 31,
    "title": "福州開元寺塔",
    "author": "周樸",
    "content": [
      "開元寺裏七重塔，遙對方山影擬齊。雜俗人看離世界，孤高僧上覺天低。唯堪片片紫霞映，不與濛濛白霧迷。",
      "心若無私羅漢在，參差免向日虹西。"
    ]
  },
  {
    "volume": 673,
    "sequence": 32,
    "title": "春日秦國懷古",
    "author": "周樸",
    "content": [
      "荒郊一望欲消魂，涇水縈紆傍遠村。牛馬放多春草盡，原田耕破古碑存。雲和積雪蒼山晚，煙伴殘陽綠樹昏。",
      "數裏黃沙行客路，不堪回首思秦原。"
    ]
  },
  {
    "volume": 673,
    "sequence": 33,
    "title": "春日遊北園寄韓侍郎",
    "author": "周朴",
    "content": [
      "灼灼春園晚色分，露珠千點映寒雲。多情舞蝶穿花去，解語流鶯隔水聞。冷酒杯中宜泛灩，暖風林下自氛氳。",
      "仙桃不肯全開拆，應借餘芳待使君。"
    ]
  },
  {
    "volume": 673,
    "sequence": 34,
    "title": "喜賀拔先輩衡陽除正字",
    "author": "周朴",
    "content": [
      "黃紙晴空墜一緘，聖朝恩澤洗冤讒。李膺門客為閑客，梅福官銜改舊銜。名自石渠書典籍，香從芸閣著衣衫。",
      "寰中不用憂天旱，霖雨看看屬傅岩。"
    ]
  },
  {
    "volume": 673,
    "sequence": 35,
    "title": "客州賃居寄蕭郎中",
    "author": "周朴",
    "content": [
      "松店茅軒向水開，東頭舍賃一裴徊。窗吟苦為秋江靜，枕夢驚因曉角催。鄰舍見愁賒酒與，主人知去索錢來。",
      "眼看白筆為霖雨，肯使紅鱗便曝腮。"
    ]
  },
  {
    "volume": 673,
    "sequence": 36,
    "title": "贈李裕先輩",
    "author": "周朴",
    "content": [
      "曉擎弓箭入初場，一發曾穿百步楊。仙籍舊題前進士，聖朝新奏校書郎。馬疑金馬門前馬，香認芸香閣上香。",
      "閑伴李膺紅燭下，慢吟絲竹淺飛觴。"
    ]
  },
  {
    "volume": 673,
    "sequence": 37,
    "title": "桐柏觀",
    "author": "周朴",
    "content": [
      "東南一境清心目，有此千峰插翠微。人在下方沖月上，鶴從高處破煙飛。岩深水落寒侵骨，門靜花開色照衣。",
      "欲識蓬萊今便是，更於何處學忘機。"
    ]
  },
  {
    "volume": 673,
    "sequence": 38,
    "title": "塞上",
    "author": "周樸",
    "content": [
      "受降城必破，回落隴頭移。蕃道北海北，謀生今始知。"
    ]
  },
  {
    "volume": 673,
    "sequence": 39,
    "title": "塞上曲",
    "author": "周樸",
    "content": [
      "一陣風來一陣砂，有人行處沒人家。",
      "黃河九曲冰先合，紫塞三春不見花。"
    ]
  },
  {
    "volume": 673,
    "sequence": 40,
    "title": "塞下曲",
    "author": "周朴",
    "content": [
      "石國胡兒向磧東，愛吹橫笛引秋風。",
      "夜來雲雨皆飛盡，月照平沙萬里空。"
    ]
  },
  {
    "volume": 673,
    "sequence": 41,
    "title": "詠猿",
    "author": "周樸",
    "content": [
      "生在巫山更向西，不知何事到巴溪。",
      "中宵為憶秋雲伴，遙隔朱門向月啼。"
    ]
  },
  {
    "volume": 673,
    "sequence": 42,
    "title": "桃花",
    "author": "周朴",
    "content": [
      "桃花春色暖先開，明媚誰人不看來。",
      "可惜狂風吹落後，殷紅片片點莓苔。"
    ]
  },
  {
    "volume": 673,
    "sequence": 43,
    "title": "薛老峰",
    "author": "周朴",
    "content": [
      "薛老峰頭三個字，須知此與石齊生。",
      "直教截斷蒼苔色，浮世人儕眼始明。"
    ]
  },
  {
    "volume": 673,
    "sequence": 44,
    "title": "吊李群玉",
    "author": "周樸",
    "content": [
      "群玉詩名冠李唐，投詩換得校書郎。",
      "吟魂醉魄知何處，空有幽蘭隔岸香。"
    ]
  },
  {
    "volume": 673,
    "sequence": 45,
    "title": "無等岩",
    "author": "周樸",
    "content": [
      "建造上方藤影裏，高僧往往似天臺。",
      "不知名樹簷前長，曾問道人岩下來。"
    ]
  },
  {
    "volume": 673,
    "sequence": 46,
    "title": "句",
    "author": "周朴",
    "content": [
      "古陵寒雨集，高鳥夕陽明。",
      "高情千裏外，長嘯一聲初。",
      "月離山一丈，風吹花數苞。",
      "曉來山鳥鬧，雨過杏花稀。",
      "曲渚回灣鎖釣舟。",
      "平潮晚影沈清底，遠岳危欄等翠尖。",
      "白日才離滄海底，清光先照戶窗前。（靈岩廣化寺，見《閩志》）",
      "連雲天塹有山色，極目海門無雁行。",
      "可憐黃雀銜將去，從此莊周夢不成。（《詠蝶》。",
      "見《泉州志》）",
      "禪是大溈詩是朴，大唐天子只三人。"
    ]
  }
]