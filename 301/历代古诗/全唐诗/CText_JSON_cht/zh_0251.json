[
  {
    "volume": 251,
    "sequence": 1,
    "title": "代宛轉歌二首",
    "author": "劉方平",
    "content": [
      "星參差，明月二八燈五枝。黃鶴瑤琴將別去，芙蓉羽帳惜空垂。歌宛轉，宛轉恨無窮。願為潮與浪，俱起碧流中。",
      "曉將近，黃姑織女銀河盡。九華錦衾無複情，千金寶鏡誰能引。歌宛轉，宛轉傷別離。願作楊與柳，同向玉窗垂。"
    ]
  },
  {
    "volume": 251,
    "sequence": 2,
    "title": "烏棲曲二首",
    "author": "劉方平",
    "content": [
      "蛾眉曼臉傾城國，鳴環動佩新相識。",
      "銀漢斜臨白玉堂，芙蓉行障掩燈光。",
      "畫舸雙艚錦為纜，芙蓉花發蓮葉暗。",
      "門前月色映橫塘，感郎中夜度瀟湘。"
    ]
  },
  {
    "volume": 251,
    "sequence": 3,
    "title": "巫山高",
    "author": "劉方平",
    "content": [
      "楚國巫山秀，清猿日夜啼。萬重春樹合，十二碧峰齊。",
      "峽出朝雲下，江來暮雨西。陽臺歸路直，不畏向家迷。"
    ]
  },
  {
    "volume": 251,
    "sequence": 4,
    "title": "巫山神女",
    "author": "劉方平",
    "content": [
      "神女藏難識，巫山秀莫群。今宵為大雨，昨日作孤雲。",
      "散漫愁巴峽，徘徊戀楚君。先王為立廟，春樹幾氛氳。"
    ]
  },
  {
    "volume": 251,
    "sequence": 5,
    "title": "梅花落",
    "author": "劉方平",
    "content": [
      "新歲芳梅樹，繁花四面同。春風吹漸落，一夜幾枝空。",
      "少婦今如此，長城恨不窮。莫將遼海雪，來比後庭中。"
    ]
  },
  {
    "volume": 251,
    "sequence": 6,
    "title": "銅雀妓",
    "author": "劉方平",
    "content": [
      "遺令奉君王，嚬蛾強一妝。歲移陵樹色，恩在舞衣香。",
      "玉座生秋氣，銅台下夕陽。淚痕沾井幹，舞袖為誰長。"
    ]
  },
  {
    "volume": 251,
    "sequence": 7,
    "title": "秋夜思",
    "author": "劉方平",
    "content": [
      "旅夢何時盡，征途望每賒。晚秋淮上水，新月楚人家。",
      "猿嘯空山近，鴻飛極浦斜。明朝南岸去，言折桂枝花。"
    ]
  },
  {
    "volume": 251,
    "sequence": 8,
    "title": "秋夜泛舟",
    "author": "劉方平",
    "content": [
      "林塘夜發舟，蟲響荻颼颼。萬影皆因月，千聲各為秋。",
      "歲華空複晚，鄉思不堪愁。西北浮雲外，伊川何處流。"
    ]
  },
  {
    "volume": 251,
    "sequence": 9,
    "title": "折楊枝",
    "author": "劉方平",
    "content": [
      "官渡初楊柳，風來亦動搖。武昌行路好，應為最長條。",
      "葉映黃鸝夕，花繁白雪朝。年年攀折意，流恨入纖腰。"
    ]
  },
  {
    "volume": 251,
    "sequence": 10,
    "title": "班婕妤",
    "author": "劉方平",
    "content": [
      "夕殿別君王，宮深月似霜。人幽在長信，螢出向昭陽。",
      "露浥紅蘭濕，秋凋碧樹傷。惟當合歡扇，從此篋中藏。"
    ]
  },
  {
    "volume": 251,
    "sequence": 11,
    "title": "新春",
    "author": "劉方平",
    "content": [
      "南陌春風早，東鄰曙色斜。一花開楚國，雙燕入盧家。",
      "眠罷梳雲髻，妝成上錦車。誰知如昔日，更浣越溪紗。"
    ]
  },
  {
    "volume": 251,
    "sequence": 12,
    "title": "寄嚴八判官",
    "author": "劉方平",
    "content": [
      "洛陽新月動秋砧，瀚海沙場天半陰。出塞能全仲叔策，安親更切老萊心。漢家宮裏風雲曉，羌笛聲中雨雪深。",
      "懷袖未傳三歲字，相思空作隴頭吟。"
    ]
  },
  {
    "volume": 251,
    "sequence": 13,
    "title": "秋夜寄皇甫冉鄭豐",
    "author": "劉方平",
    "content": [
      "洛陽清夜白雲歸，城裏長河列宿稀。秋後見飛千里雁，月中聞搗萬家衣。長憐西雍青門道，久別東吳黃鵠磯。",
      "借問客書何所寄，用心不啻兩鄉違。"
    ]
  },
  {
    "volume": 251,
    "sequence": 14,
    "title": "寄隴右嚴判官",
    "author": "劉方平",
    "content": [
      "副相西征重，蒼生屬望晨。還同周薄伐，不取漢和親。",
      "虜陣摧枯易，王師決勝頻。高旗臨鼓角，太白靜風塵。",
      "赤狄爭歸化，青羌已請臣。遙傳閫外美，盛選幕中賓。",
      "玉劍光初發，冰壺色自真。忠貞期報主，章服豈榮身。",
      "邊草含風綠，征鴻過月新。胡笳長出塞，隴水半歸秦。",
      "絕漠多來往，連年厭苦辛。路經西漢雪，家擲後園春。",
      "誰念煙雲裏，深居汝潁濱。一叢黃菊地，九日白衣人。",
      "松葉疏開嶺，桃花密映津。縑書若有寄，為訪許由鄰。"
    ]
  },
  {
    "volume": 251,
    "sequence": 15,
    "title": "擬娼樓節怨",
    "author": "劉方平",
    "content": [
      "上苑離離鶯度，昆明冪冪蒲生。",
      "時光春華可惜，何須對鏡含情。"
    ]
  },
  {
    "volume": 251,
    "sequence": 16,
    "title": "採蓮曲",
    "author": "劉方平",
    "content": [
      "落日晴江裏，荊歌豔楚腰。採蓮從小慣，十五即乘潮。"
    ]
  },
  {
    "volume": 251,
    "sequence": 17,
    "title": "長信宮",
    "author": "劉方平",
    "content": [
      "夢裏君王近，宮中河漢高。秋風能再熱，團扇不辭勞。"
    ]
  },
  {
    "volume": 251,
    "sequence": 18,
    "title": "京兆眉",
    "author": "劉方平",
    "content": [
      "新作蛾眉樣，誰將月裏同。有來凡幾日，相效滿城中。"
    ]
  },
  {
    "volume": 251,
    "sequence": 19,
    "title": "春雪",
    "author": "劉方平",
    "content": [
      "飛雪帶春風，裴回亂繞空。君看似花處，偏在洛陽東。"
    ]
  },
  {
    "volume": 251,
    "sequence": 20,
    "title": "望夫石",
    "author": "劉方平",
    "content": [
      "佳人成古石，蘚駁覆花黃。猶有春山杏，枝枝似薄妝。"
    ]
  },
  {
    "volume": 251,
    "sequence": 21,
    "title": "送別",
    "author": "劉方平",
    "content": [
      "華亭霽色滿今朝，雲裏檣竿去轉遙。",
      "莫怪山前深複淺，清淮一日兩回潮。"
    ]
  },
  {
    "volume": 251,
    "sequence": 22,
    "title": "夜月",
    "author": "劉方平",
    "content": [
      "更深月色半人家，北斗闌幹南斗斜。",
      "今夜偏知春氣暖，蟲聲新透綠窗紗。"
    ]
  },
  {
    "volume": 251,
    "sequence": 23,
    "title": "春怨",
    "author": "劉方平",
    "content": [
      "紗窗日落漸黃昏，金屋無人見淚痕。",
      "寂寞空庭春欲晚，梨花滿地不開門。"
    ]
  },
  {
    "volume": 251,
    "sequence": 24,
    "title": "代春怨",
    "author": "劉方平",
    "content": [
      "朝日殘鶯伴妾啼，開簾只見草萋萋。",
      "庭前時有東風入，楊柳千條盡向西。"
    ]
  }
]