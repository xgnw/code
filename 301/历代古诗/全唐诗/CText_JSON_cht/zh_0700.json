[
  {
    "volume": 700,
    "sequence": 1,
    "title": "平陵老將",
    "author": "韋莊",
    "content": [
      "白羽金僕姑，腰懸雙轆轤。前年蔥嶺北，獨戰雲中胡。",
      "匹馬塞垣老，一身如鳥孤。歸來辭第宅，卻占平陵居。"
    ]
  },
  {
    "volume": 700,
    "sequence": 2,
    "title": "即事",
    "author": "韋莊",
    "content": [
      "亂世時偏促，陰天日易昏。無言搔白首，憔悴倚東門。"
    ]
  },
  {
    "volume": 700,
    "sequence": 3,
    "title": "姬人養蠶",
    "author": "韋莊",
    "content": [
      "昔年愛笑蠶家婦，今日辛勤自養蠶。",
      "仍道不愁羅與綺，女郎初解織桑籃。"
    ]
  },
  {
    "volume": 700,
    "sequence": 4,
    "title": "長幹塘別徐茂才",
    "author": "韋莊",
    "content": [
      "亂離時節別離輕，別酒應須滿滿傾。",
      "才喜相逢又相送，有情爭得似無情。"
    ]
  },
  {
    "volume": 700,
    "sequence": 5,
    "title": "勉兒子",
    "author": "韋莊",
    "content": [
      "養爾逢多難，常憂學已遲。辟疆為上相，何必待從師。"
    ]
  },
  {
    "volume": 700,
    "sequence": 6,
    "title": "乞彩箋歌",
    "author": "韋莊",
    "content": [
      "浣花溪上如花客，綠闇紅藏人不識。留得溪頭瑟瑟波，潑成紙上猩猩色。手把金刀擘彩雲，有時剪破秋天碧。",
      "不使紅霓段段飛，一時驅上丹霞壁。蜀客才多染不供，卓文醉後開無力。孔雀銜來向日飛，翩翩壓折黃金翼。",
      "我有歌詩一千首，磨礱山嶽羅星斗。開卷長疑雷電驚，揮毫只怕龍蛇走。班班布在時人口，滿袖松花都未有。",
      "人間無處買煙霞，須知得自神仙手。也知價重連城璧，一紙萬金猶不惜。薛濤昨夜夢中來，殷勤勸向君邊覓。"
    ]
  },
  {
    "volume": 700,
    "sequence": 7,
    "title": "白牡丹",
    "author": "韋莊",
    "content": [
      "閨中莫妒新妝婦，陌上須慚傅粉郎。",
      "昨夜月明渾似水，入門唯覺一庭香。"
    ]
  },
  {
    "volume": 700,
    "sequence": 8,
    "title": "憫耕者",
    "author": "韋莊",
    "content": [
      "何代何王不戰爭，盡從離亂見清平。",
      "如今暴骨多於土，猶點鄉兵作戍兵。"
    ]
  },
  {
    "volume": 700,
    "sequence": 9,
    "title": "壺關道中作",
    "author": "韋莊",
    "content": [
      "處處兵戈路不通，卻從山北去江東。",
      "黃昏欲到壺關寨，匹馬寒嘶野草中。"
    ]
  },
  {
    "volume": 700,
    "sequence": 10,
    "title": "題酒家",
    "author": "韋莊",
    "content": [
      "酒綠花紅客愛詩，落花春岸酒家旗。",
      "尋思避世為逋客，不醉長醒也是癡。"
    ]
  },
  {
    "volume": 700,
    "sequence": 11,
    "title": "寄舍弟",
    "author": "韋莊",
    "content": [
      "每吟富貴他人合，不覺汍瀾又濕衣。",
      "萬里日邊鄉樹遠，何年何路得同歸。"
    ]
  },
  {
    "volume": 700,
    "sequence": 12,
    "title": "僕者楊金",
    "author": "韋莊",
    "content": [
      "半年辛苦葺荒居，不獨單寒腹亦虛。",
      "努力且為田舍客，他年為爾覓金魚。"
    ]
  },
  {
    "volume": 700,
    "sequence": 13,
    "title": "春陌二首",
    "author": "韋莊",
    "content": [
      "滿街芳草卓香車，仙子門前白日斜。",
      "腸斷東風各回首，一枝春雪凍梅花。",
      "嫩煙輕染柳絲黃，句引花枝笑憑牆。",
      "馬上王孫莫回首，好風偏逐羽林郎。"
    ]
  },
  {
    "volume": 700,
    "sequence": 14,
    "title": "贈姬人",
    "author": "韋莊",
    "content": [
      "莫恨紅裙破，休嫌白屋低。請看京與洛，誰在舊香閨。"
    ]
  },
  {
    "volume": 700,
    "sequence": 15,
    "title": "中酒",
    "author": "韋莊",
    "content": [
      "南鄰酒熟愛相招，蘸甲傾來綠滿瓢。",
      "一醉不知三日事，任他童稚作漁樵。"
    ]
  },
  {
    "volume": 700,
    "sequence": 16,
    "title": "暴雨",
    "author": "韋莊",
    "content": [
      "江村入夏多雷雨，曉作狂霖晚又晴。",
      "波浪不知深幾許，南湖今與北湖平。"
    ]
  },
  {
    "volume": 700,
    "sequence": 17,
    "title": "悼亡姬",
    "author": "韋莊",
    "content": [
      "鳳去鸞歸不可尋，十洲仙路彩雲深。若無少女花應老，為有姮娥月易沈。竹葉豈能消積恨，丁香空解結同心。",
      "湘江水闊蒼梧遠，何處相思弄舜琴。"
    ]
  },
  {
    "volume": 700,
    "sequence": 18,
    "title": "獨吟",
    "author": "韋莊",
    "content": [
      "默默無言惻惻悲，閑吟獨傍菊花籬。只今已作經年別，此後知為幾歲期。開篋每尋遺念物，倚樓空綴悼亡詩。",
      "夜來孤枕空腸斷，窗月斜輝夢覺時。"
    ]
  },
  {
    "volume": 700,
    "sequence": 19,
    "title": "悔恨",
    "author": "韋莊",
    "content": [
      "六七年來春又秋，也同歡笑也同愁。才聞及第心先喜，試說求婚淚便流。幾為妒來頻斂黛，每思閒事不梳頭。",
      "如今悔恨將何益，腸斷千休與萬休。"
    ]
  },
  {
    "volume": 700,
    "sequence": 20,
    "title": "虛席",
    "author": "韋莊",
    "content": [
      "一閉香閨後，羅衣盡施僧。鼠偷筵上果，蛾撲帳前燈。",
      "土蝕釵無鳳，塵生鏡少菱。有時還影響，花葉曳香繒。"
    ]
  },
  {
    "volume": 700,
    "sequence": 21,
    "title": "舊居",
    "author": "韋莊",
    "content": [
      "芳草又芳草，故人楊子家。青雲容易散，白日等閒斜。",
      "皓質留殘雪，香魂逐斷霞。不知何處笛，一夜叫梅花。"
    ]
  },
  {
    "volume": 700,
    "sequence": 22,
    "title": "晏起",
    "author": "韋莊",
    "content": [
      "爾來中酒起常遲，臥看南山改舊詩。",
      "開戶日高春寂寂，數聲啼鳥上花枝。"
    ]
  },
  {
    "volume": 700,
    "sequence": 23,
    "title": "幽居春思",
    "author": "韋莊",
    "content": [
      "綠映紅藏江上村，一聲雞犬似山源。",
      "閉門盡日無人到，翠羽春禽滿樹喧。"
    ]
  },
  {
    "volume": 700,
    "sequence": 24,
    "title": "思歸引",
    "author": "韋莊",
    "content": [
      "越鳥南翔雁北飛，兩鄉雲路各言歸。",
      "如何我是飄飄者，獨向江頭戀釣磯。"
    ]
  },
  {
    "volume": 700,
    "sequence": 25,
    "title": "與小女",
    "author": "韋莊",
    "content": [
      "見人初解語嘔啞，不肯歸眠戀小車。",
      "一夜嬌啼緣底事，為嫌衣少縷金華。"
    ]
  },
  {
    "volume": 700,
    "sequence": 26,
    "title": "虎跡",
    "author": "韋莊",
    "content": [
      "白額頻頻夜到門，水邊蹤跡漸成群。",
      "我今避世棲岩穴，岩穴如何又見君。"
    ]
  },
  {
    "volume": 700,
    "sequence": 27,
    "title": "買酒不得",
    "author": "韋莊",
    "content": [
      "停尊待爾怪來遲，手挈空瓶毷氉歸。",
      "滿面春愁消不得，更看溪鷺寂寥飛。"
    ]
  },
  {
    "volume": 700,
    "sequence": 28,
    "title": "得故人書",
    "author": "韋莊",
    "content": [
      "正向溪頭自采蘇，青雲忽得故人書。",
      "殷勤問我歸來否，雙闕而今畫不如。"
    ]
  },
  {
    "volume": 700,
    "sequence": 29,
    "title": "洪州送僧游福建",
    "author": "韋莊",
    "content": [
      "八月風波似鼓鼙，可堪波上各東西。",
      "殷勤早作歸來計，莫戀猿聲住建溪。"
    ]
  },
  {
    "volume": 700,
    "sequence": 30,
    "title": "聞回戈軍",
    "author": "韋莊",
    "content": [
      "上將鏖兵又欲旋，翠華巡幸已三年。",
      "營中不用栽楊柳，願戴儒冠為控弦。"
    ]
  },
  {
    "volume": 700,
    "sequence": 31,
    "title": "南鄰公子",
    "author": "韋莊",
    "content": [
      "南鄰公子夜歸聲，數炬銀燈隔竹明。",
      "醉憑馬鬃扶不起，更邀紅袖出門迎。"
    ]
  },
  {
    "volume": 700,
    "sequence": 32,
    "title": "憶小女銀娘",
    "author": "韋莊",
    "content": [
      "睦州江上水門西，蕩槳揚帆各解攜。",
      "今日天涯夜深坐，斷腸偏憶阿銀犁。"
    ]
  },
  {
    "volume": 700,
    "sequence": 33,
    "title": "女僕阿汪",
    "author": "韋莊",
    "content": [
      "念爾辛勤歲已深，亂離相失又相尋。",
      "他年待我門如市，報爾千金與萬金。"
    ]
  },
  {
    "volume": 700,
    "sequence": 34,
    "title": "河清縣河亭",
    "author": "韋莊",
    "content": [
      "由來多感莫憑高，竟日衷腸似有刀。",
      "人事任成陵與谷，大河東去自滔滔。"
    ]
  },
  {
    "volume": 700,
    "sequence": 35,
    "title": "鐘陵夜闌作",
    "author": "韋莊",
    "content": [
      "鐘陵風雪夜將深，坐對寒江獨苦吟。",
      "流落天涯誰見問，少卿應識子卿心。"
    ]
  },
  {
    "volume": 700,
    "sequence": 36,
    "title": "悼楊氏妓琴弦",
    "author": "韋莊",
    "content": [
      "魂歸寥廓魄歸煙，只住人間十八年。",
      "昨日施僧裙帶上，斷腸猶系琵琶弦。"
    ]
  },
  {
    "volume": 700,
    "sequence": 37,
    "title": "殘花",
    "author": "韋莊",
    "content": [
      "江頭沈醉泥斜暉，卻向花前慟哭歸。",
      "惆悵一年春又去，碧雲芳草兩依依。"
    ]
  },
  {
    "volume": 700,
    "sequence": 38,
    "title": "歲晏同左生作",
    "author": "韋莊",
    "content": [
      "歲暮鄉關遠，天涯手重攜。雪埋江樹短，雲壓夜城低。",
      "寶瑟湘靈怨，清砧杜魄啼。不須臨皎鏡，年長易淒淒。"
    ]
  },
  {
    "volume": 700,
    "sequence": 39,
    "title": "咸陽懷古",
    "author": "韋莊",
    "content": [
      "城邊人倚夕陽樓，城上雲凝萬古愁。山色不知秦苑廢，水聲空傍漢宮流。李斯不向倉中悟，徐福應無物外遊。",
      "莫怪楚吟偏斷骨，野煙蹤跡似東周。"
    ]
  },
  {
    "volume": 700,
    "sequence": 40,
    "title": "和同年韋學士華下途中見寄",
    "author": "韋莊",
    "content": [
      "綠楊城郭雨淒淒，過盡千輪與萬蹄。送我獨游三蜀路，羨君新上九霄梯。馬驚門外山如活，花笑尊前客似泥。",
      "正是清和好時節，不堪離恨劍門西。"
    ]
  },
  {
    "volume": 700,
    "sequence": 41,
    "title": "春愁",
    "author": "韋莊",
    "content": [
      "自有春愁正斷魂，不堪芳草思王孫。",
      "落花寂寂黃昏雨，深院無人獨倚門。"
    ]
  },
  {
    "volume": 700,
    "sequence": 42,
    "title": "傷灼灼",
    "author": "韋莊",
    "content": [
      "嘗聞灼灼麗於花，雲髻盤時未破瓜。桃臉曼長橫綠水，玉肌香膩透紅紗。多情不住神仙界，薄命曾嫌富貴家。",
      "流落錦江無處問，斷魂飛作碧天霞。"
    ]
  },
  {
    "volume": 700,
    "sequence": 43,
    "title": "漢州",
    "author": "韋莊",
    "content": [
      "比儂初到漢州城，郭邑樓臺觸目驚。松桂影中旌旆色，芰荷風裏管弦聲。人心不似經離亂，時運還應卻太平。",
      "十日醉眠金雁驛，臨岐無恨臉波橫。"
    ]
  },
  {
    "volume": 700,
    "sequence": 44,
    "title": "長安清明",
    "author": "韋莊",
    "content": [
      "蚤是傷春夢雨天，可堪芳草更芊芊。內官初賜清明火，上相閑分白打錢。紫陌亂嘶紅叱撥，綠楊高映畫秋千。",
      "遊人記得承平事，暗喜風光似昔年。"
    ]
  },
  {
    "volume": 700,
    "sequence": 45,
    "title": "秋霽晚景",
    "author": "韋莊",
    "content": [
      "秋霽禁城晚，六街煙雨殘。牆頭山色健，林外鳥聲歡。",
      "翹日樓臺麗，清風劍佩寒。玉人襟袖薄，斜憑翠闌幹。"
    ]
  },
  {
    "volume": 700,
    "sequence": 46,
    "title": "和人春暮書事寄崔秀才",
    "author": "韋莊",
    "content": [
      "半掩朱門白日長，晚風輕墮落梅妝。不知芳草情何限，只怪遊人思易傷。才見早春鶯出穀，已驚新夏燕巢梁。",
      "相逢只賴如澠酒，一曲狂歌入醉鄉。"
    ]
  },
  {
    "volume": 700,
    "sequence": 47,
    "title": "古離別",
    "author": "韋莊",
    "content": [
      "一生風月供惆悵，到處煙花恨別離。",
      "止竟多情何處好，少年長抱少年悲。"
    ]
  },
  {
    "volume": 700,
    "sequence": 48,
    "title": "邊上逢薛秀才話舊",
    "author": "韋莊",
    "content": [
      "前年同醉武陵亭，絕倒閑譚坐到明。也有絳唇歌白雪，更憐紅袖奪金觥。秦雲一散如春夢，楚市千燒作故城。",
      "今日皤然對芳草，不勝東望涕交橫。"
    ]
  },
  {
    "volume": 700,
    "sequence": 49,
    "title": "飲散呈主人",
    "author": "韋莊",
    "content": [
      "夢覺笙歌散，空堂寂寞秋。更聞城角弄，煙雨不勝愁。"
    ]
  },
  {
    "volume": 700,
    "sequence": 50,
    "title": "使院黃葵花",
    "author": "韋莊",
    "content": [
      "薄妝新著淡黃衣，對捧金爐侍醮遲。向月似矜傾國貌，倚風如唱步虛詞。乍開檀炷疑聞語，試與雲和必解吹。",
      "為報同人看來好，不禁秋露即離披。"
    ]
  },
  {
    "volume": 700,
    "sequence": 51,
    "title": "搖落",
    "author": "韋莊",
    "content": [
      "搖落秋天酒易醒，淒淒長似別離情。",
      "黃昏倚柱不歸去，腸斷綠荷風雨聲。"
    ]
  },
  {
    "volume": 700,
    "sequence": 52,
    "title": "奉和觀察郎中春暮憶花言懷見寄四韻之什",
    "author": "韋莊",
    "content": [
      "天畔峨嵋簇簇青，楚雲何處隔重扃。落花帶雪埋芳草，春雨和風濕畫屏。對酒莫辭沖暮角，望鄉誰解倚南亭。",
      "惟君信我多惆悵，只願陶陶不願醒。"
    ]
  },
  {
    "volume": 700,
    "sequence": 53,
    "title": "奉和左司郎中春物暗度感而成章",
    "author": "韋莊",
    "content": [
      "才喜新春已暮春，夕陽吟殺倚樓人。錦江風散霏霏雨，花市香飄漠漠塵。今日尚追巫峽夢，少年應遇洛川神。",
      "有時自患多情病，莫是生前宋玉身。"
    ]
  },
  {
    "volume": 700,
    "sequence": 54,
    "title": "少年行",
    "author": "韋莊",
    "content": [
      "五陵豪客多，買酒黃金盞。醉下酒家樓，美人雙翠幰。",
      "揮劍邯鄲市，走馬梁王苑。樂事殊未央，年華已雲晚。"
    ]
  },
  {
    "volume": 700,
    "sequence": 55,
    "title": "令狐亭",
    "author": "韋莊",
    "content": [
      "若非天上神仙宅，須是人間將相家。",
      "想得當時好煙月，管弦吹殺後庭花。"
    ]
  },
  {
    "volume": 700,
    "sequence": 56,
    "title": "閨月",
    "author": "韋莊",
    "content": [
      "明月照前除，煙華蕙蘭濕。清風行處來，白露寒蟬急。",
      "美人情易傷，暗上紅樓立。欲言無處言，但向姮娥泣。"
    ]
  },
  {
    "volume": 700,
    "sequence": 57,
    "title": "閨怨",
    "author": "韋莊",
    "content": [
      "戚戚彼何人，明眸利於月。啼妝曉不幹，素面凝香雪。",
      "良人去淄右，鏡破金簪折。空藏蘭蕙心，不忍琴中說。"
    ]
  },
  {
    "volume": 700,
    "sequence": 58,
    "title": "上春詞",
    "author": "韋莊",
    "content": [
      "曈曨赫日東方來，禁城煙暖蒸青苔。金樓美人花屏開，晨妝未罷車聲催。幽蘭報暖紫芽折，夭花愁豔蝶飛回。",
      "五陵年少惜花落，酒濃歌極翻如哀。四時輪環終又始，百年不見南山摧。遊人陌上騎生塵，顏子門前吹死灰。"
    ]
  },
  {
    "volume": 700,
    "sequence": 59,
    "title": "搗練篇",
    "author": "韋莊",
    "content": [
      "月華吐豔明燭燭，青樓婦唱擣衣曲。白袷絲光織魚目，菱花綬帶鴛鴦簇。臨風縹緲疊秋雪，月下丁冬搗寒玉。",
      "樓蘭欲寄在何鄉，憑人與系征鴻足。"
    ]
  },
  {
    "volume": 700,
    "sequence": 60,
    "title": "雜體聯錦",
    "author": "韋莊",
    "content": [
      "攜手重攜手，夾江金線柳。江上柳能長，行人戀尊酒。",
      "尊酒意何深，為郎歌玉簪。玉簪聲斷續，鈿軸鳴雙轂。",
      "雙轂去何方，隔江春樹綠。樹綠酒旗高，淚痕沾繡袍。",
      "袍縫紫鵝濕，重持金錯刀。錯刀何燦爛，使我腸千斷。",
      "腸斷欲何言，簾動真珠繁。真珠綴秋露，秋露沾金盤。",
      "金盤湛瓊液，仙子無歸跡。無跡又無言，海煙空寂寂。",
      "寂寂古城道，馬嘶芳岸草。岸草接長堤，長堤人解攜。",
      "解攜忽已久，緬邈空回首。回首隔天河，恨唱蓮塘歌。",
      "蓮塘在何許，日暮西山雨。"
    ]
  },
  {
    "volume": 700,
    "sequence": 61,
    "title": "長安春",
    "author": "韋莊",
    "content": [
      "長安二月多香塵，六街車馬聲轔轔。家家樓上如花人，千枝萬枝紅豔新。簾間笑語自相問，何人占得長安春？",
      "長安春色本無主，古來盡屬紅樓女。如今無奈杏園人，駿馬輕車擁將去。"
    ]
  },
  {
    "volume": 700,
    "sequence": 62,
    "title": "撫盈歌",
    "author": "韋莊",
    "content": [
      "鳳縠兮鴛綃，霞疏兮綺寮。玉庭兮春晝，金屋兮秋宵。",
      "愁瞳兮月皎，笑頰兮花嬌。羅輕兮濃麝，室暖兮香椒。",
      "鑾輿去兮蕭屑，七絲斷兮泬寥，主父臥兮漳水，君王幸兮雲軺。鉛華窅窕兮穠姿，棠公肸蚃兮靡依。",
      "翠華長逝兮莫追，晏相望門兮空悲。"
    ]
  },
  {
    "volume": 700,
    "sequence": 63,
    "title": "贈峨嵋山彈琴李處士",
    "author": "韋莊",
    "content": [
      "峨嵋山下能琴客，似醉似狂人不測。何須見我眼偏青，未見我身頭已白。茫茫四海本無家，一片愁雲颺秋碧。",
      "壺中醉臥日月明，世上長遊天地窄。晉朝叔夜舊相知，蜀郡文君小來識。後生常建彼何人，贈我篇章苦雕刻。",
      "名卿名相盡知音，遇酒遇琴無間隔。如今世亂獨翛然，天外鴻飛招不得。余今正泣楊朱淚，八月邊城風刮地。",
      "霓旌絳旆忽相尋，為我尊前橫綠綺。一彈猛雨隨手來，再彈白雪連天起。淒淒清清松上風，咽咽幽幽隴頭水。",
      "吟蜂繞樹去不來，別鶴引雛飛又止。錦麟不動惟側頭，白馬仰聽空豎耳。廣陵故事無人知，古人不說今人疑。",
      "子期子野俱不見，烏啼鬼哭空傷悲。坐中詞客悄無語，簾外月華庭欲午。為君吟作聽琴歌，為我留名系仙譜。"
    ]
  },
  {
    "volume": 700,
    "sequence": 64,
    "title": "江皋贈別",
    "author": "韋莊",
    "content": [
      "金管多情恨解攜，一聲歌罷客如泥。江亭系馬綠楊短，野岸維舟春草齊。帝子夢魂煙水闊，謝公詩思碧雲低，風前不用頻揮手，我有家山白日西。"
    ]
  },
  {
    "volume": 700,
    "sequence": 65,
    "title": "南陽小將張彥硤口鎮稅人場射虎歌",
    "author": "韋莊",
    "content": [
      "海內昔年狎太平，橫目穰穰何崢嶸。天生天殺豈天怒，忍使朝朝喂猛虎。關東驛路多丘荒，行人最忌稅人場。",
      "張彥雄特製殘暴，見之叱起如叱羊。鳴弦霹靂越幽阻，往往依林猶抵拒。草際旋看委錦茵，腰間不更抽白羽。",
      "老饕已斃眾雛恐，童稚揶揄皆自勇。忠良效順勢亦然，一劍猜狂敢輕動。有文有武方為國，不是英雄伏不得。",
      "試征張彥作將軍，幾個將軍願策勳？"
    ]
  },
  {
    "volume": 700,
    "sequence": 66,
    "title": "下邽感舊",
    "author": "韋莊",
    "content": [
      "昔為童稚不知愁，竹馬閑乘繞縣遊。曾為看花偷出郭，也因翹課暫登樓。招他邑客來還醉，儳得先生去始休。",
      "今日故人何處問，夕陽衰草盡荒丘。"
    ]
  },
  {
    "volume": 700,
    "sequence": 67,
    "title": "塗次逢李氏兄弟感舊",
    "author": "韋莊",
    "content": [
      "禦溝西面朱門宅，記得當時好弟兄。曉傍柳陰騎竹馬，夜隈燈影弄先生。巡街趁蝶衣裳破，上屋探雛手腳輕。",
      "今日相逢俱老大，憂家憂國盡公卿。"
    ]
  },
  {
    "volume": 700,
    "sequence": 68,
    "title": "龍潭",
    "author": "韋莊",
    "content": [
      "激石懸流雪滿灣，九龍潛處野雲閑。欲行甘雨四天下，且隱澄潭一頃間。浪引浮槎依北岸，波分晚日見東山。",
      "垂髯儻遇穆王駕，閬苑周流應未還。"
    ]
  },
  {
    "volume": 700,
    "sequence": 69,
    "title": "江上別李秀才",
    "author": "韋莊",
    "content": [
      "前年相送灞陵春，今日天涯各避秦。",
      "莫向尊前惜沈醉，與君俱是異鄉人。"
    ]
  },
  {
    "volume": 700,
    "sequence": 70,
    "title": "句",
    "author": "韋莊",
    "content": [
      "印將金鎖鎖，簾用玉鉤鉤。（《北夢瑣言》雲：",
      "杜荀鶴嘗吟一聯詩雲：舊衣灰絮絮，新酒竹篘篘。",
      "或話于莊，莊擬之云云。即大拜之祥也）",
      "不隨妖豔開，獨媚玄冥節。",
      "豈是為窮常見隔，只應嫌酒不相過。（贈貫休，見《高僧傳》）"
    ]
  }
]