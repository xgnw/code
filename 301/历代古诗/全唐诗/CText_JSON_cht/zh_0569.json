[
  {
    "volume": 569,
    "sequence": 1,
    "title": "新荷",
    "author": "李群玉",
    "content": [
      "田田八九葉，散點綠池初。嫩碧才平水，圓陰已蔽魚。",
      "浮萍遮不合，弱荇繞猶疏。增在春波底，芳心卷未舒。"
    ]
  },
  {
    "volume": 569,
    "sequence": 2,
    "title": "初月二首",
    "author": "李群玉",
    "content": [
      "灩灩流光淺，娟娟泛露輕。雲間龍爪落，簾上玉鉤明。",
      "桂樹枝猶小，仙人影未成。欲為千里別，倚幌獨含情。",
      "凝顰立戶前，細魄向娟娟。破鏡徒相問，刀頭恐來年。",
      "輕輕搖遠水，脈脈下春煙。別後春江上，隨人何處圓。"
    ]
  },
  {
    "volume": 569,
    "sequence": 3,
    "title": "石瀦",
    "author": "李群玉",
    "content": [
      "古岸陶為器，高林盡一焚。焰紅湘浦口，煙濁洞庭雲。",
      "迥野煤飛亂，遙空爆響聞。地形穿鑿勢，恐到祝融墳。"
    ]
  },
  {
    "volume": 569,
    "sequence": 4,
    "title": "雲安",
    "author": "李群玉",
    "content": [
      "灘惡黃牛吼，城孤白帝秋。水寒巴字急，歌迥竹枝愁。",
      "樹暗荊王館，雲昏蜀客舟。瑤姬不可見，行雨在高丘。"
    ]
  },
  {
    "volume": 569,
    "sequence": 5,
    "title": "石頭城",
    "author": "李群玉",
    "content": [
      "伯業隨流水，寒蕪上古城。長空橫海色，斷岸落潮聲。",
      "八極悲扶拄，五湖來止傾。東南天子氣，掃地入函京。"
    ]
  },
  {
    "volume": 569,
    "sequence": 6,
    "title": "湖闊",
    "author": "李群玉",
    "content": [
      "楚色籠青草，秋風洗洞庭。夕霏生水寺，初月盡雲汀。",
      "棹響來空闊，漁歌發杳冥。欲浮闌下艇，一到鬥牛星。"
    ]
  },
  {
    "volume": 569,
    "sequence": 7,
    "title": "失鶴",
    "author": "李群玉",
    "content": [
      "瑤台煙霧外，一去不回心。清海蓬壺遠，秋風碧落深。",
      "墮翎留片雪，雅操入孤琴。豈是籠中物，雲蘿莫更尋。"
    ]
  },
  {
    "volume": 569,
    "sequence": 8,
    "title": "臘夜雪霽月彩交光開閣臨軒竟睡不得命家僕吹笙數曲獨引一壺奉寄江陵副使杜中丞",
    "author": "李群玉",
    "content": [
      "月華臨霽雪，皓彩射貂裘。桂酒寒無醉，銀笙凍不流。",
      "懷哉梁苑客，思作剡溪遊。竟夕吟瓊樹，川途恨阻修。"
    ]
  },
  {
    "volume": 569,
    "sequence": 9,
    "title": "長沙陪裴大夫登北樓",
    "author": "李群玉",
    "content": [
      "岩嶂隨高步，琴尊奉勝遊。金風吹綠簟，湘水入朱樓。",
      "朗抱雲開月，高情鶴見秋。登臨多暇日，非為賦消憂。"
    ]
  },
  {
    "volume": 569,
    "sequence": 10,
    "title": "登蒲澗寺後二岩三首",
    "author": "李群玉",
    "content": [
      "五仙騎五羊，何代降茲鄉。澗有堯年韭，山餘禹日糧。",
      "樓臺籠海色，草樹發天香。浩嘯波光裏，浮溟興甚長。",
      "行盡崎嶇路，驚從汗漫遊。青天豁眼快，碧海醒心秋。",
      "便欲尋河漢，因之犯鬥牛。九霄身自致，何必遇浮丘。",
      "南溟吞越絕，極望碧鴻蒙。龍渡潮聲裏，雷喧雨氣中。",
      "趙佗丘壟滅，馬援鼓鼙空。遐想魚鵬化，開襟九萬風。"
    ]
  },
  {
    "volume": 569,
    "sequence": 11,
    "title": "早鴻",
    "author": "李群玉",
    "content": [
      "木落波浪動，南飛聞夜鴻。參差天漢霧，嘹唳月明風。",
      "野水蓮莖折，寒泥稻穗空。無令一行侶，相失五湖中。"
    ]
  },
  {
    "volume": 569,
    "sequence": 12,
    "title": "旅泊",
    "author": "李群玉",
    "content": [
      "搖落江天裏，飄零倚客舟。短篇才遣悶，小釀不供愁。",
      "沙雨潮痕細，林風月影稠。書空閒度日，深擁破貂裘。"
    ]
  },
  {
    "volume": 569,
    "sequence": 13,
    "title": "半醉",
    "author": "李群玉",
    "content": [
      "處俗常如病，看花亦似秋。若無時複酒，甯遣鎮長愁。",
      "漸覺身非我，都迷蝶與周。何煩五色藥，尊下即丹丘。"
    ]
  },
  {
    "volume": 569,
    "sequence": 14,
    "title": "晝寐",
    "author": "李群玉",
    "content": [
      "筠桂晚蕭疏，任人嘲宰予。鳥驚林下夢，風展枕前書。",
      "正作莊生蝶，誰知惠子魚。人間無樂事，直擬到華胥。"
    ]
  },
  {
    "volume": 569,
    "sequence": 15,
    "title": "晚蓮",
    "author": "李群玉",
    "content": [
      "露冷芳意盡，稀疏空碧荷。殘香隨暮雨，枯蕊墮寒波。",
      "楚客罷奇服，吳姬停棹歌。涉江無可寄，幽恨竟如何。"
    ]
  },
  {
    "volume": 569,
    "sequence": 16,
    "title": "將之番禺留別湖南府幕",
    "author": "李群玉",
    "content": [
      "本乏煙霞志，那隨鴛鷺遊。一枝仍未定，數粒欲何求。",
      "溟漲道途遠，荊吳雲雪愁。會登梅嶺翠，南翥入炎洲。"
    ]
  },
  {
    "volume": 569,
    "sequence": 17,
    "title": "宵民",
    "author": "李群玉",
    "content": [
      "大雅無憂怨，宵民有愛憎。魯侯天不遇，臧氏爾何能。",
      "慘慘心如虺，營營舌似蠅。誰於銷骨地，一鑒玉壺冰。"
    ]
  },
  {
    "volume": 569,
    "sequence": 18,
    "title": "吾道",
    "author": "李群玉",
    "content": [
      "吾道成微哂，時情付絕言。鳳兮衰已盡，犬也吠何繁。",
      "輕重憂衡曲，妍媸慮鏡昏。方忻耳目淨，誰到翟公門。"
    ]
  },
  {
    "volume": 569,
    "sequence": 19,
    "title": "與三山人夜話",
    "author": "李群玉",
    "content": [
      "靜談雲鶴趣，高會兩三賢。酒思彈琴夜，茶芳向火天。",
      "兔裘堆膝暖，鳩杖倚床偏。各厭池籠窄，相看意浩然。"
    ]
  },
  {
    "volume": 569,
    "sequence": 20,
    "title": "春寒",
    "author": "李群玉",
    "content": [
      "撥火垂簾夕，將暄向冷天。悶斟壺酒暖，愁聽雨聲眠。",
      "處世心悠爾，幹時思索然。春光看已半，明日又藏煙。"
    ]
  },
  {
    "volume": 569,
    "sequence": 21,
    "title": "廣江驛餞筵留別",
    "author": "李群玉",
    "content": [
      "別筵欲盡秋，一醉海西樓。夜雨寒潮水，孤燈萬里舟。",
      "酒飛鸚鵡重，歌送鷓鴣愁。惆悵三年客，難期此處遊。"
    ]
  },
  {
    "volume": 569,
    "sequence": 22,
    "title": "桑落洲",
    "author": "李群玉",
    "content": [
      "九江寒露夕，微浪北風生。浦嶼漁人火，蒹葭鳧雁聲。",
      "頹雲晦廬嶽，微鼓辨湓城。遠憶天邊弟，曾從此路行。"
    ]
  },
  {
    "volume": 569,
    "sequence": 23,
    "title": "杜門",
    "author": "李群玉",
    "content": [
      "且詠閒居賦，飛翔去未能。春風花嶼酒，秋雨竹溪燈。",
      "世路變陵谷，時情驗友朋。達生書一卷，名利付春冰。"
    ]
  },
  {
    "volume": 569,
    "sequence": 24,
    "title": "池州封員外郡齋雙鶴丹頂霜翎仙態浮曠罷政之日因呈此章",
    "author": "李群玉",
    "content": [
      "瀟灑二白鶴，對之高興清。寒溪侶雲水，朱閣伴琴笙。",
      "顧慕稻粱惠，超遙江海情。應攜帝鄉去，仙闕看飛鳴。"
    ]
  },
  {
    "volume": 569,
    "sequence": 25,
    "title": "經費拾遺所居呈封員外",
    "author": "李群玉",
    "content": [
      "雲臥竟不起，少微空隕光。唯應孔北海，為立鄭公鄉。",
      "舊館苔蘚合，幽齋松菊荒。空餘書帶草，日日上階長。"
    ]
  },
  {
    "volume": 569,
    "sequence": 26,
    "title": "送秦煉師",
    "author": "李群玉",
    "content": [
      "紫府靜沉沉，松軒思別琴。水流甯有意，雲泛本無心。",
      "錦洞桃花遠，青山竹葉深。不因時賣藥，何路更相尋。"
    ]
  },
  {
    "volume": 569,
    "sequence": 27,
    "title": "湘陰縣送遷客北歸",
    "author": "李群玉",
    "content": [
      "不須留薏苡，重遣世人疑。瘴染面如檗，愁熏頭似絲。",
      "黃梅住雨外，青草過湖時。今日開湯網，冥飛亦未遲。"
    ]
  },
  {
    "volume": 569,
    "sequence": 28,
    "title": "九日陪崔大夫宴清河亭",
    "author": "李群玉",
    "content": [
      "玉醴浮金菊，雲亭敞玳筵。晴山低畫浦，斜雁遠書天。",
      "謝胱離都日，殷公出守年。不知瑤水宴，誰和白雲篇。"
    ]
  },
  {
    "volume": 569,
    "sequence": 29,
    "title": "送房處士閒遊",
    "author": "李群玉",
    "content": [
      "采藥陶貞白，尋山許遠遊。刀圭藏妙用，岩洞契冥搜。",
      "花月三江水，琴尊一葉舟。羨君隨野鶴，長揖稻粱愁。"
    ]
  },
  {
    "volume": 569,
    "sequence": 30,
    "title": "贈花",
    "author": "李群玉",
    "content": [
      "酒為看花醞，花須趁酒紅。莫令芳樹晚，使我綠尊空。",
      "金穀園無主，桃源路不通。縱非乘露折，長短盡隨風。"
    ]
  },
  {
    "volume": 569,
    "sequence": 31,
    "title": "洞庭風雨二首",
    "author": "李群玉",
    "content": [
      "面南一片黑，俄起北風顛。浪潑巴陵樹，雷燒鹿角田。",
      "魚龍方簸蕩，雲雨正喧闐。想赭君山日，秦皇怒赫然。",
      "巨浸吞湘澧，西風忽怒號。水將天共黑，雲與浪爭高。",
      "羽化思乘鯉，山漂欲抃鼇。陽烏猶曝翅，真恐濕蟠桃。"
    ]
  },
  {
    "volume": 569,
    "sequence": 32,
    "title": "臨水薔薇",
    "author": "李群玉",
    "content": [
      "堪愛複堪傷，無情不久長。浪搖千臉笑，風舞一叢芳。",
      "似濯文君錦，如窺漢女妝。所思雲雨外，何處寄馨香。"
    ]
  },
  {
    "volume": 569,
    "sequence": 33,
    "title": "中秋維舟君山看月二首",
    "author": "李群玉",
    "content": [
      "汗漫鋪澄碧，朦朧吐玉盤。雨師清滓穢，川後掃波瀾。",
      "氣射繁星滅，光籠八表寒。來從雲漲迥，路上碧霄寬。",
      "熠耀遊何處，蟾蜍食漸殘。棹翻銀浪急，林映白虹攢。",
      "練彩連河曉，冰暉壓樹幹。夜深高不動，天下仰頭看。"
    ]
  },
  {
    "volume": 569,
    "sequence": 34,
    "title": "桂州經佳人故居琪樹",
    "author": "李群玉",
    "content": [
      "種樹人何在，攀枝空歎嗟。人無重見日，樹有每年花。",
      "滿院雀聲暮，半庭春景斜。東風不知恨，遍地落餘霞。"
    ]
  },
  {
    "volume": 569,
    "sequence": 35,
    "title": "贈元紱",
    "author": "李群玉",
    "content": [
      "相逢在總角，與子即同心。隱石那知玉，披沙始遇金。",
      "蘭秋香不死，松晚翠方深。各保芳堅性，寧憂霜霰侵。"
    ]
  },
  {
    "volume": 569,
    "sequence": 36,
    "title": "中秋廣江驛示韋益",
    "author": "李群玉",
    "content": [
      "莫惜三更坐，難消萬里情。同看一片月，俱在廣州城。",
      "淚逐金波滿，魂隨夜鵲驚。支頤鄉思斷，無語到雞鳴。"
    ]
  },
  {
    "volume": 569,
    "sequence": 37,
    "title": "九日越台",
    "author": "李群玉",
    "content": [
      "旭日高山上，秋天大海隅。黃花羅粔籹，絳實簇茱萸。",
      "病久歡情薄，鄉遙客思孤。無心同落帽，天際望歸途。"
    ]
  },
  {
    "volume": 569,
    "sequence": 38,
    "title": "中秋越台看月",
    "author": "李群玉",
    "content": [
      "海雨洗塵埃，月從空碧來。水光籠草樹，練影掛樓臺。",
      "皓曜迷鯨目，晶熒失蚌胎。宵分憑檻望，應合見蓬萊。"
    ]
  },
  {
    "volume": 569,
    "sequence": 39,
    "title": "長沙開元寺昔與故長林許侍禦題松竹聯句",
    "author": "李群玉",
    "content": [
      "牆陰數行字，懷舊慘傷情。薜荔侵年月，莓苔壓姓名。",
      "逝川前後水，浮世短長生。獨立秋風暮，凝顰隔郢城。"
    ]
  },
  {
    "volume": 569,
    "sequence": 40,
    "title": "傷友",
    "author": "李群玉",
    "content": [
      "玉棺來九天，鳧舄掩窮泉。蕪沒池塘嶼，淒涼翰墨筵。",
      "短期存大夢，舊好委浮煙。我有幽蘭曲，因君遂絕弦。"
    ]
  },
  {
    "volume": 569,
    "sequence": 41,
    "title": "法性寺六祖戒壇",
    "author": "李群玉",
    "content": [
      "初地無階級，餘基數尺低。天香開茉莉，梵樹落菩提。",
      "驚俗生真性，青蓮出淤泥。何人得心法，衣缽在曹溪。"
    ]
  },
  {
    "volume": 569,
    "sequence": 42,
    "title": "東湖二首",
    "author": "李群玉",
    "content": [
      "晚景微雨歇，逍遙湖上亭。波閑魚弄餌，樹靜鳥遺翎。",
      "性野難依俗，詩玄自入冥。何繇遂瀟灑，高枕對雲汀。",
      "雨氣消殘暑，蒼蒼月欲升。林間風卷簟，欄下水搖燈。",
      "迥野垂銀鏡，層巒掛玉繩。重期浮小楫，來摘半湖菱。"
    ]
  },
  {
    "volume": 569,
    "sequence": 43,
    "title": "湖閣曉晴寄呈從翁二首",
    "author": "李群玉",
    "content": [
      "嶺日開寒霧，湖光蕩霽華。風烏搖徑柳，水蝶戀幽花。",
      "蜀國地西極，吳門天一涯。輕舟欄下去，點點入湘霞。",
      "高秋憑遠檻，萬里看新晴。重霧披天急，千雲觸石輕。",
      "湖山四五點，湘雁兩三聲。遙想潘園裏，琴尊興轉清。"
    ]
  },
  {
    "volume": 569,
    "sequence": 44,
    "title": "同張明府游漊水亭",
    "author": "李群玉",
    "content": [
      "草色綠溪晚，梅香生縠文。雲天斂餘霽，水木籠微曛。",
      "垂釣坐方嶼，幽禽時一聞。何當五柳下，酌醴吟庭筠。"
    ]
  },
  {
    "volume": 569,
    "sequence": 45,
    "title": "七月十五夜看月",
    "author": "李群玉",
    "content": [
      "朦朧南溟月，洶湧出雲濤。下射長鯨眼，遙分玉兔毫。",
      "勢來星斗動，路越青冥高。竟夕瞻光彩，昂頭把白醪。"
    ]
  },
  {
    "volume": 569,
    "sequence": 46,
    "title": "北風",
    "author": "李群玉",
    "content": [
      "病發幹垂枕，臨風強起梳。蝶飛魂尚弱，蟻鬥體猶虛。",
      "瘦骨呻吟後，羸容几杖初。庭幽行藥靜，涼暑翠筠疏。"
    ]
  },
  {
    "volume": 569,
    "sequence": 47,
    "title": "遊玉芝觀",
    "author": "李群玉",
    "content": [
      "尋仙向玉清，獨倚雪初晴。木落寒郊迥，煙開疊嶂明。",
      "片雲盤鶴影，孤磬雜松聲。且共探玄理，歸途月未生。"
    ]
  },
  {
    "volume": 569,
    "sequence": 48,
    "title": "中秋夜南樓寄友人",
    "author": "李群玉",
    "content": [
      "海月出銀浪，湖光射高樓。朗吟無淥酒，賤價買清秋。",
      "氣冷魚龍寂，輪高星漢幽。他鄉此夜客，對景餞多愁。"
    ]
  },
  {
    "volume": 569,
    "sequence": 49,
    "title": "三月五日陪裴大夫泛長沙東湖",
    "author": "李群玉",
    "content": [
      "上巳餘風景，芳辰集遠坰。彩舟浮滉蕩，繡轂下娉婷。",
      "林榭回蔥蒨，笙歌轉杳冥。湖光迷翡翠，草色醉蜻蜓。",
      "鳥弄桐花日，魚翻穀雨萍。從今留勝會，誰肯畫蘭亭。"
    ]
  },
  {
    "volume": 569,
    "sequence": 50,
    "title": "龜",
    "author": "李群玉",
    "content": [
      "靜養千年壽，重泉自隱居。不應隨跛鱉，寧肯滯凡魚。",
      "靈腹唯玄露，芳巢必翠蕖。揚花輸蚌蛤，奔月恨蟾蜍。",
      "曳尾辭泥後，支床得水初。冠山期不小，鑄印事寧虛。",
      "有志酬毛寶，無心畏豫且。他時清洛汭，會薦帝堯書。"
    ]
  },
  {
    "volume": 569,
    "sequence": 51,
    "title": "長沙春望寄涔陽故人",
    "author": "李群玉",
    "content": [
      "清明別後雨晴時，極浦空顰一望眉。湖畔春山煙黯黯，雲中遠樹黑離離。依微水戍聞疏鼓，掩映河橋見酒旗。",
      "風暖草長愁自醉，行吟無處寄相思。"
    ]
  },
  {
    "volume": 569,
    "sequence": 52,
    "title": "金塘路中",
    "author": "李群玉",
    "content": [
      "山連楚越複吳秦，蓬梗何年是住身。黃葉黃花古城路，秋風秋雨別家人。冰霜想度商于凍，桂玉愁居帝裏貧。",
      "十口系心拋不得，每回回首即長顰。"
    ]
  },
  {
    "volume": 569,
    "sequence": 53,
    "title": "自遣",
    "author": "李群玉",
    "content": [
      "翻覆升沉百歲中，前途一半已成空。浮生暫寄夢中夢，世事如聞風裏風。修竹萬竿資闃寂，古書千卷要窮通。",
      "一壺濁酒暄和景，誰會陶然失馬翁。"
    ]
  },
  {
    "volume": 569,
    "sequence": 54,
    "title": "送於少監自廣州還紫邏",
    "author": "李群玉",
    "content": [
      "鳴皋山水似麻源，謝監東還憶故園。海嶠煙霞輕逸翰，洛川花木待回軒。宦情薄去詩千首，世事閑來酒一尊。",
      "明日中書見顏范，始應通籍入金門。"
    ]
  },
  {
    "volume": 569,
    "sequence": 55,
    "title": "石門韋明府為致東陽潭石鯽鱠",
    "author": "李群玉",
    "content": [
      "錦鱗銜餌出清漣，暖日江亭動鱠筵。疊雪亂飛消箸底，散絲繁灑拂刀前。太湖浪說朱衣鮒，漢浦休誇縮項鯿。",
      "雋味品流知第一，更勞霜橘助芳鮮。"
    ]
  },
  {
    "volume": 569,
    "sequence": 56,
    "title": "規公業在淨名得甚深義僕近獲顧長康月宮真影對戴安道所畫文殊走筆此篇以屈瞻禮",
    "author": "李群玉",
    "content": [
      "五濁之世塵冥冥，達觀棲心於此經。但用須彌藏芥子，安知牛跡笑東溟。生公吐辯真無敵，顧氏傳神實有靈。",
      "今日淨開方丈室，一飛白足到茅亭。"
    ]
  },
  {
    "volume": 569,
    "sequence": 57,
    "title": "玉真觀",
    "author": "李群玉",
    "content": [
      "高情帝女慕乘鸞，紺發初簪玉葉冠。秋月無雲生碧落，素蕖寒露出情瀾。層城煙霧將歸遠，浮世塵埃久住難。",
      "一自簫聲飛去後，洞宮深掩碧瑤壇。"
    ]
  },
  {
    "volume": 569,
    "sequence": 58,
    "title": "辱綿州于中丞書信",
    "author": "李群玉",
    "content": [
      "一緘垂露到雲林，中有孫陽念驥心。萬木自凋山不動，百川皆旱海長深。風標想見瑤台鶴，詩韻如聞淥水琴。",
      "他日縱陪池上酌，已應難到暝猿吟。"
    ]
  },
  {
    "volume": 569,
    "sequence": 59,
    "title": "送崔使君蕭山禱雨甘澤遽降",
    "author": "李群玉",
    "content": [
      "謝公一拜敬亭祠，五馬旋歸下散絲。不假土龍呈夭矯，自然石燕起參差。預聽禾稼如雲語，應有空蒙似霧時。",
      "已向為霖報消息，潁川征詔是前期。"
    ]
  },
  {
    "volume": 569,
    "sequence": 60,
    "title": "重經巴丘追感",
    "author": "李群玉",
    "content": [
      "昔年高接李膺歡，日泛仙舟醉碧瀾。詩句亂隨青草發，酒腸俱逐洞庭寬。浮生聚散雲相似，往事微茫夢一般。",
      "今日片帆城下去，秋風回首淚闌幹。"
    ]
  },
  {
    "volume": 569,
    "sequence": 61,
    "title": "湘陰江亭卻寄友人",
    "author": "李群玉",
    "content": [
      "湘岸初晴淑景遲，風光正是客愁時。幽花暮落騷人浦，芳草春深帝子祠。往事來年如過夢，舊游回首謾勞思。",
      "煙波自此扁舟去，小酌文園杳未期。"
    ]
  },
  {
    "volume": 569,
    "sequence": 62,
    "title": "哭郴州王使君",
    "author": "李群玉",
    "content": [
      "銀章朱紱照雲驄，六換魚書惠化崇。瑤樹忽傾滄海裏，醉鄉翻在夜台中。東山妓逐飛花散，北海尊隨逝水空。",
      "曾是綺羅筵上客，一來長慟向春風。"
    ]
  },
  {
    "volume": 569,
    "sequence": 63,
    "title": "九日巴丘楊公臺上宴集",
    "author": "李群玉",
    "content": [
      "淒淒霜日上高臺，水國秋深客思哀。萬疊銀山寒浪起，一行斜字早鴻來。誰家搗練孤城暮，何處題衣遠信回。",
      "江漢路長身不定，菊花三笑旅萍開。"
    ]
  },
  {
    "volume": 569,
    "sequence": 64,
    "title": "奉和張舍人送秦煉師歸岑公山",
    "author": "李群玉",
    "content": [
      "仙翁歸臥翠微岑，一夜西風月峽深。松徑定知芳草合，玉書應念素塵侵。閑雲不系東西影，野鶴寧知去住心。",
      "蘭浦蒼蒼春欲暮，落花流水怨離琴。"
    ]
  },
  {
    "volume": 569,
    "sequence": 65,
    "title": "送陶少府赴選",
    "author": "李群玉",
    "content": [
      "陶君官興本蕭疏，長傍青山碧水居。久向三茅窮藝術，仍傳五柳舊琴書。跡同飛鳥棲高樹，心似閑雲在太虛。",
      "自是葛洪求藥價，不關梅福戀簪裾。"
    ]
  },
  {
    "volume": 569,
    "sequence": 66,
    "title": "寄張祜",
    "author": "李群玉",
    "content": [
      "越水吳山任興行，五湖雲月掛高情。不游都邑稱平子，只向江東作步兵。昔歲芳聲到童稚，老來佳句遍公卿。",
      "如君氣力波瀾地，留取陰何沈範名。"
    ]
  },
  {
    "volume": 569,
    "sequence": 67,
    "title": "寄長沙許侍禦",
    "author": "李群玉",
    "content": [
      "三年文會許追隨，和遍南朝雜體詩。未把彩毫還郭璞，乞留殘錦與丘遲。竹齋琴酒歡成夢，水寺煙霞賞對誰。",
      "今日秋風滿湘浦，只應搔首詠瓊枝。"
    ]
  },
  {
    "volume": 569,
    "sequence": 68,
    "title": "望月懷友",
    "author": "李群玉",
    "content": [
      "浮雲卷盡看朣朧，直出滄溟上碧空。盈手水光寒不濕，流天素彩靜無風。酒花蕩漾金尊裏，棹影飄颻玉浪中。",
      "川路正長難可越，美人千里思何窮。"
    ]
  },
  {
    "volume": 569,
    "sequence": 69,
    "title": "和吳中丞悼笙妓",
    "author": "李群玉",
    "content": [
      "麗質仙姿煙逐風，鳳凰聲斷吹台空。多情草色怨還綠，無主杏花春自紅。墮珥尚存芳樹下，餘香漸減玉堂中。",
      "唯應去抱雲和管，從此長歸阿母宮。"
    ]
  },
  {
    "volume": 569,
    "sequence": 70,
    "title": "薛侍禦處乞靴",
    "author": "李群玉",
    "content": [
      "越客南來誇桂麖，良工用意巧縫成。看時共說茱萸皺，著處嫌無鴝鵒鳴。百里奚身悲甚似，五羊皮價敢全輕。",
      "日于文苑陪高步，贏得芳塵接武名。"
    ]
  },
  {
    "volume": 569,
    "sequence": 71,
    "title": "九子坡聞鷓鴣",
    "author": "李群玉",
    "content": [
      "落照蒼茫秋草明，鷓鴣啼處遠人行。正穿詰曲崎嶇路，更聽鉤輈格磔聲。曾泊桂江深岸雨，亦于梅嶺阻歸程。",
      "此時為爾腸千斷，乞放今宵白髮生。"
    ]
  },
  {
    "volume": 569,
    "sequence": 72,
    "title": "涼公從叔春祭廣利王廟",
    "author": "李群玉",
    "content": [
      "龍驤伐鼓下長川，直濟雲濤古廟前。海客斂威驚火旆，天吳收浪避樓船。陰靈向作南溟王，祀典高齊五嶽肩。",
      "從此華夷封域靜，潛熏玉燭奉堯年。"
    ]
  },
  {
    "volume": 569,
    "sequence": 73,
    "title": "長沙紫極宮雨夜愁坐",
    "author": "李群玉",
    "content": [
      "獨坐高齋寒擁衾，洞宮台殿窅沉沉。春燈含思靜相伴，夜雨滴愁更向深。窮達未知他日事，是非皆到此時心。",
      "羈棲摧剪平生志，抱膝時為梁甫吟。"
    ]
  },
  {
    "volume": 569,
    "sequence": 74,
    "title": "送人隱居",
    "author": "李群玉",
    "content": [
      "棋局茅亭幽澗濱，竹寒江靜遠無人。村梅尚斂風前笑，沙草初偷雪後春。鵬鷃喻中消日月，滄浪歌裏放心神。",
      "平生自有煙霞志，久欲拋身狎隱淪。"
    ]
  },
  {
    "volume": 569,
    "sequence": 75,
    "title": "江樓閑望懷關中親故",
    "author": "李群玉",
    "content": [
      "搖落江天欲盡秋，遠鴻高送一行愁。音書寂絕秦雲外，身世蹉跎楚水頭。年貌暗隨黃葉去，時情深付碧波流。",
      "風淒日冷江湖晚，駐目寒空獨倚樓。"
    ]
  },
  {
    "volume": 569,
    "sequence": 76,
    "title": "請告南歸留別同館",
    "author": "李群玉",
    "content": [
      "一點燈前獨坐身，西風初動帝城砧。不勝庾信鄉關思，遂作陶潛歸去吟。書閣乍離情黯黯，彤庭回望肅沉沉。",
      "應憐一別瀛洲侶，萬里單飛雲外深。"
    ]
  },
  {
    "volume": 569,
    "sequence": 77,
    "title": "仙明洲口號",
    "author": "李群玉",
    "content": [
      "長愛沙洲水竹居，暮江春樹綠陰初。浪翻新月金波淺，風損輕雲玉葉疏。半浦夜歌聞蕩槳，一星幽火照叉魚。",
      "二年此處尋佳句，景物常輸楚客書。"
    ]
  },
  {
    "volume": 569,
    "sequence": 78,
    "title": "送蕭十二校書赴郢州婚姻",
    "author": "李群玉",
    "content": [
      "蓬萊才子即蕭郎，彩服青書蔔鳳凰。玉佩定催紅粉色，錦衾應惹翠雲香。馬穿暮雨荊山遠，人宿寒燈郢夢長。",
      "領取和鳴好風景，石城花月送歸鄉。"
    ]
  },
  {
    "volume": 569,
    "sequence": 79,
    "title": "送隱者歸羅浮",
    "author": "李群玉",
    "content": [
      "春山杳杳日遲遲，路入雲峰白犬隨。兩卷素書留貰酒，一柯樵斧坐看棋。蓬萊道士飛霞履，清遠仙人寄好詩。",
      "自此塵寰音信斷，山川風月永相思。"
    ]
  },
  {
    "volume": 569,
    "sequence": 80,
    "title": "獻王中丞時有除拜",
    "author": "李群玉",
    "content": [
      "登仙望絕李膺舟，從此青蠅點遂稠。半夜劍吹牛鬥動，二年門掩雀羅愁。張儀會展平生舌，韓信那慚跨下羞。",
      "他日圖勳畫麟閣，定呈肝膽始應休。"
    ]
  },
  {
    "volume": 569,
    "sequence": 81,
    "title": "哭小女癡兒",
    "author": "李群玉",
    "content": [
      "平生未省夢熊羆，稚女如花墜曉枝。條蔓縱橫輸葛藟，子孫蕃育羨螽斯。方同王衍鍾情切，猶念商瞿有慶遲。",
      "負爾五年恩愛淚，眼中惟有涸泉知。"
    ]
  },
  {
    "volume": 569,
    "sequence": 82,
    "title": "醉後贈馮姬",
    "author": "李群玉",
    "content": [
      "黃昏歌舞促瓊筵，銀燭臺西見小蓮。二寸橫波回慢水，一雙纖手語香弦。桂形淺拂梁家黛，瓜字初分碧玉年。",
      "願托襄王雲雨夢，陽臺今夜降神仙。"
    ]
  },
  {
    "volume": 569,
    "sequence": 83,
    "title": "廣州陪涼公從叔越台宴集",
    "author": "李群玉",
    "content": [
      "一徑松梢踏石梯，步窮身在白雲西。日銜赤浪金車沒，天拂滄波翠幕低。高鳥散飛驚大旆，長風萬里卷秋鼙。",
      "玉鉤掛海笙歌合，珠履三千半似泥。"
    ]
  },
  {
    "volume": 569,
    "sequence": 84,
    "title": "留別馬使君",
    "author": "李群玉",
    "content": [
      "俱來海上歎煙波，君佩銀魚我觸羅。蜀國才微甘放蕩，專城年少豈蹉跎。應憐旅夢千重思，共愴離心一曲歌。",
      "唯有管弦知客意，分明吹出感恩多。"
    ]
  },
  {
    "volume": 569,
    "sequence": 85,
    "title": "將欲南行陪崔八宴海榴亭",
    "author": "李群玉",
    "content": [
      "朝宴華堂暮未休，幾人偏得謝公留。風傳鼓角霜侵戟，雲卷笙歌月上樓。賓館盡開徐孺榻，客帆空戀李膺舟。",
      "謾誇書劍無歸處，水遠山長步步愁。"
    ]
  },
  {
    "volume": 569,
    "sequence": 86,
    "title": "湖寺清明夜遣懷",
    "author": "李群玉",
    "content": [
      "柳暗花香愁不眠，獨憑危檻思淒然。野雲將雨渡微月，沙鳥帶聲飛遠天。久向饑寒拋弟妹，每因時節憶團圓。",
      "餳餐冷酒明年在，未定萍蓬何處邊。"
    ]
  },
  {
    "volume": 569,
    "sequence": 87,
    "title": "九日",
    "author": "李群玉",
    "content": [
      "年年羞見菊花開，十度悲秋上楚台。半嶺殘陽銜樹落，一行斜雁向人來。行雲永絕襄王夢，野水偏傷宋玉懷。",
      "絲管闌珊歸客盡，黃昏獨自詠詩回。"
    ]
  },
  {
    "volume": 569,
    "sequence": 88,
    "title": "同鄭相並歌姬小飲戲贈",
    "author": "李群玉",
    "content": [
      "裙拖六幅湘江水，鬢聳巫山一段雲。風格只應天上有，歌聲豈合世間聞。胸前瑞雪燈斜照，眼底桃花酒半醺。",
      "不是相如憐賦客，爭教容易見文君。"
    ]
  },
  {
    "volume": 569,
    "sequence": 89,
    "title": "秣陵懷古",
    "author": "李群玉",
    "content": [
      "野花黃葉舊吳宮，六代豪華燭散風，龍虎勢衰佳氣歇，鳳凰名在故台空。市朝遷變秋蕪綠，墳塚高低落照紅。",
      "霸業鼎圖人去盡，獨來惆悵水雲中。"
    ]
  },
  {
    "volume": 569,
    "sequence": 90,
    "title": "黃陵廟",
    "author": "李群玉",
    "content": [
      "小姑洲北浦雲邊，二女容華自儼然。野廟向江春寂寂，古碑無字草芊芊。風回日暮吹芳芷，月落山深哭杜鵑。",
      "猶似含顰望巡狩，九疑愁斷隔湘川。"
    ]
  },
  {
    "volume": 569,
    "sequence": 91,
    "title": "送唐侍禦福建省兄",
    "author": "李群玉",
    "content": [
      "桂枝攀盡賈家才，霄漢春風棣萼開。世掌綸言傳大筆，官分鴻序壓霜台。閩山翠卉迎飛旆，越水清紋散落梅。",
      "到日池塘春草綠，謝公應夢惠連來。"
    ]
  },
  {
    "volume": 569,
    "sequence": 92,
    "title": "送秦煉師歸岑公山",
    "author": "李群玉",
    "content": [
      "紫泥飛詔下金鑾，列象分明世仰觀。北省諫書藏舊草，南宮郎署握新蘭。春歸鳳沼恩波暖，曉入鴛行瑞氣寒。",
      "偏是此生棲息者，滿衣零淚一時幹。"
    ]
  },
  {
    "volume": 569,
    "sequence": 93,
    "title": "潯陽觀水",
    "author": "李群玉",
    "content": [
      "朝宗漢水接陽臺，唅呀填坑吼作雷。莫見九江平穩去，還從三峽嶮巇來，南經夢澤寬浮日，西出岷山劣泛杯。",
      "直至滄溟涵貯盡，深沉不動浸昭回。"
    ]
  },
  {
    "volume": 569,
    "sequence": 94,
    "title": "謫仙吟贈趙道士",
    "author": "李群玉",
    "content": [
      "汗漫東游黃鶴雛，縉雲仙子住清都。三元麟鳳推高座，六甲風雷閟小壺。日月暗資靈壽藥，山河直擬化生符。",
      "若為失意居蓬島，鼇足塵飛桑樹枯。"
    ]
  },
  {
    "volume": 569,
    "sequence": 95,
    "title": "長沙陪裴大夫夜宴",
    "author": "李群玉",
    "content": [
      "東山夜宴酒成河，銀燭熒煌照綺羅。四面雨聲籠笑語，滿堂香氣泛笙歌。泠泠玉漏初三滴，灩灩金觴已半酡。",
      "共向柏台窺雅量，澄陂萬頃見天和。"
    ]
  },
  {
    "volume": 569,
    "sequence": 96,
    "title": "寶劍",
    "author": "李群玉",
    "content": [
      "雷煥豐城掘劍池，年深事遠跡依稀。泥沙難掩沖天氣，風雨終思發匣時。夜電尚搖池底影，秋蓮空吐鍔邊輝。",
      "自從星坼中台後，化作雙龍去不歸。"
    ]
  },
  {
    "volume": 569,
    "sequence": 97,
    "title": "人日梅花病中作",
    "author": "李群玉",
    "content": [
      "去年今日湘南寺，獨把寒梅愁斷腸。今年此日江邊宅，臥見瓊枝低壓牆。半落半開臨野岸，團情團思醉韶光。",
      "玉鱗寂寂飛斜月，素豔亭亭對夕陽。已被兒童苦攀折，更遭風雨損馨香。洛陽桃李漸撩亂，回首行宮春景長。"
    ]
  }
]