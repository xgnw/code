[
  {
    "volume": 598,
    "sequence": 1,
    "title": "言懷",
    "author": "高駢",
    "content": [
      "恨乏平戎策，慚登拜將壇。手持金鉞冷，身掛鐵衣寒。",
      "主聖扶持易，恩深報效難。三邊猶未靜，何敢便休官。"
    ]
  },
  {
    "volume": 598,
    "sequence": 2,
    "title": "寄鄠杜李遂良處士",
    "author": "高駢",
    "content": [
      "小隱堪忘世上情，可能休夢入重城。池邊寫字師前輩，座右題銘律後生。吟社客歸秦渡晚，醉鄉漁去渼陂晴。",
      "春來不得山中信，盡日無人傍水行。"
    ]
  },
  {
    "volume": 598,
    "sequence": 3,
    "title": "和王昭符進士贈洞庭趙先生",
    "author": "高駢",
    "content": [
      "為愛君山景最靈，角冠秋禮一壇星。藥將雞犬雲間試，琴許魚龍月下聽。自要乘風隨羽客，誰同種玉驗仙經。",
      "煙霞淡泊無人到，唯有漁翁過洞庭。"
    ]
  },
  {
    "volume": 598,
    "sequence": 4,
    "title": "依韻奉酬李迪",
    "author": "高駢",
    "content": [
      "柳下官資顏子居，閒情入骨若為除。詩成斬將奇難敵，酒熟封侯快未如。只見絲綸終日降，不知功業是誰書。",
      "而今共飲醇滋味，消得揶揄勢利疏。"
    ]
  },
  {
    "volume": 598,
    "sequence": 5,
    "title": "留別彰德軍從事範校書",
    "author": "高駢",
    "content": [
      "無金寄與白頭親，節概猶誇似古人。未出塵埃真落魄，不趨權勢正因循。桂攀明月曾觀國，蓬轉西風卻問津。",
      "匹馬東歸羨知己，燕王臺上結交新。"
    ]
  },
  {
    "volume": 598,
    "sequence": 6,
    "title": "途次內黃馬病，寄僧舍呈諸友人",
    "author": "高駢",
    "content": [
      "官閑馬病客深秋，肯學張衡詠四愁。紅葉寺多詩景致，白衣人盡酒交遊。依違諷刺因行得，淡泊供需不在求。",
      "好與高陽結吟社，況無名跡達珠旒。"
    ]
  },
  {
    "volume": 598,
    "sequence": 7,
    "title": "遣興",
    "author": "高駢",
    "content": [
      "浮世忙忙蟻子群，莫嗔頭上雪紛紛。沈憂萬種與千種，行樂十分無一分。越外險巇防俗事，就中拘檢信人文。",
      "醉鄉日月終須覓，去作先生號白雲。"
    ]
  },
  {
    "volume": 598,
    "sequence": 8,
    "title": "南海神祠",
    "author": "高駢",
    "content": [
      "滄溟八千里，今古畏波濤。此日征南將，安然渡萬艘。"
    ]
  },
  {
    "volume": 598,
    "sequence": 9,
    "title": "送春",
    "author": "高駢",
    "content": [
      "水淺魚爭躍，花深鳥競啼。春光看欲盡，判卻醉如泥。"
    ]
  },
  {
    "volume": 598,
    "sequence": 10,
    "title": "海翻",
    "author": "高駢",
    "content": [
      "幾經人事變，又見海濤翻。徒起如山浪，何曾洗至冤。"
    ]
  },
  {
    "volume": 598,
    "sequence": 11,
    "title": "筇竹杖寄僧",
    "author": "高駢",
    "content": [
      "堅輕筇竹杖，一枝有九節。寄與沃洲人，閒步青山月。"
    ]
  },
  {
    "volume": 598,
    "sequence": 12,
    "title": "遣興",
    "author": "高駢",
    "content": [
      "把盞非憐酒，持竿不為魚。唯應嵇叔夜，似我性慵疏。"
    ]
  },
  {
    "volume": 598,
    "sequence": 13,
    "title": "歎征人",
    "author": "高駢",
    "content": [
      "心堅膽壯箭頭親，十載沙場受苦辛。",
      "力盡路傍行不得，廣張紅旆是何人。"
    ]
  },
  {
    "volume": 598,
    "sequence": 14,
    "title": "湘妃廟",
    "author": "高駢",
    "content": [
      "帝舜南巡去不還，二妃幽怨水雲間。",
      "當時珠淚垂多少，直到如今竹尚斑。"
    ]
  },
  {
    "volume": 598,
    "sequence": 15,
    "title": "赴安南卻寄台司",
    "author": "高駢",
    "content": [
      "曾驅萬馬上天山，風去雲回頃刻間。",
      "今日海門南面事，莫教還似鳳林關。"
    ]
  },
  {
    "volume": 598,
    "sequence": 16,
    "title": "閨怨",
    "author": "高駢",
    "content": [
      "人世悲歡不可知，夫君初破黑山歸。",
      "如今又獻征南策，早晚催縫帶號衣。"
    ]
  },
  {
    "volume": 598,
    "sequence": 17,
    "title": "馬嵬驛",
    "author": "高駢",
    "content": [
      "玉顏雖掩馬嵬塵，冤氣和煙鎖渭津。",
      "蟬鬢不隨鑾駕去，至今空感往來人。"
    ]
  },
  {
    "volume": 598,
    "sequence": 18,
    "title": "宴犒蕃軍有感",
    "author": "高駢",
    "content": [
      "蜀地恩留馬嵬哭，煙雨濛濛春草綠。",
      "滿眼由來是舊人，那堪更奏梁州曲。"
    ]
  },
  {
    "volume": 598,
    "sequence": 19,
    "title": "寓懷",
    "author": "高駢",
    "content": [
      "關山萬里恨難銷，鐵馬金鞭出塞遙。",
      "為問昔時青海畔，幾人歸到鳳林橋。"
    ]
  },
  {
    "volume": 598,
    "sequence": 20,
    "title": "步虛詞",
    "author": "高駢",
    "content": [
      "青溪道士人不識，上天下天鶴一隻。",
      "洞門深鎖碧窗寒，滴露研朱點周易。"
    ]
  },
  {
    "volume": 598,
    "sequence": 21,
    "title": "贈歌者二首",
    "author": "高駢",
    "content": [
      "酒滿金船花滿枝，佳人立唱慘愁眉。",
      "一聲直入青雲去，多少悲歡起此時。",
      "公子邀歡月滿樓，雙成揭調唱伊州。",
      "便從席上風沙起，直到陽關水盡頭。"
    ]
  },
  {
    "volume": 598,
    "sequence": 22,
    "title": "入蜀",
    "author": "高駢",
    "content": [
      "萬水千山音信希，空勞魂夢到京畿。",
      "漫天嶺上頻回首，不見虞封淚滿衣。"
    ]
  },
  {
    "volume": 598,
    "sequence": 23,
    "title": "邊城聽角",
    "author": "高駢",
    "content": [
      "席箕風起雁聲秋，隴水邊沙滿目愁。",
      "三會五更欲吹盡，不知凡白幾人頭。"
    ]
  },
  {
    "volume": 598,
    "sequence": 24,
    "title": "渭川秋望寄右軍王特進",
    "author": "高駢",
    "content": [
      "長川終日碧潺湲，知道天河與地連。",
      "憑寄兩行朝闕淚，願隨流入禦溝泉。"
    ]
  },
  {
    "volume": 598,
    "sequence": 25,
    "title": "山亭夏日",
    "author": "高駢",
    "content": [
      "綠樹陰濃夏日長，樓臺倒影入池塘。",
      "水精簾動微風起，滿架薔薇一院香。"
    ]
  },
  {
    "volume": 598,
    "sequence": 26,
    "title": "蜀路感懷",
    "author": "高駢",
    "content": [
      "蜀山蒼翠隴雲愁，鑾駕西巡陷幾州。",
      "唯有縈回深澗水，潺湲不改舊時流。"
    ]
  },
  {
    "volume": 598,
    "sequence": 27,
    "title": "殘春遣興",
    "author": "高駢",
    "content": [
      "畫舸輕橈柳色新，摩訶池上醉青春。",
      "不辭不為青春醉，只恐鶯花也怪人。"
    ]
  },
  {
    "volume": 598,
    "sequence": 28,
    "title": "春日招賓",
    "author": "高駢",
    "content": [
      "花枝如火酒如餳，正好狂歌醉複醒。",
      "對酒看花何處好，延和閣下碧筠亭。"
    ]
  },
  {
    "volume": 598,
    "sequence": 29,
    "title": "過天威徑",
    "author": "高駢",
    "content": [
      "豺狼坑盡卻朝天，戰馬休嘶瘴嶺煙。",
      "歸路嶮巇今坦蕩，一條千里直如弦。"
    ]
  },
  {
    "volume": 598,
    "sequence": 30,
    "title": "對花呈幕中",
    "author": "高駢",
    "content": [
      "海棠初發去春枝，首唱曾題七字詩。",
      "今日能來花下飲，不辭頻把使頭旗。"
    ]
  },
  {
    "volume": 598,
    "sequence": 31,
    "title": "寄題羅浮別業",
    "author": "高駢",
    "content": [
      "不將真性染埃塵，為有煙霞伴此身。",
      "帶日長江好歸信，博羅山下碧桃春。"
    ]
  },
  {
    "volume": 598,
    "sequence": 32,
    "title": "塞上曲二首",
    "author": "高駢",
    "content": [
      "二年邊戍絕煙塵，一曲河灣萬恨新。",
      "從此鳳林關外事，不知誰是苦心人。",
      "隴上征夫隴下魂，死生同恨漢將軍。",
      "不知萬里沙場苦，空舉平安火入雲。"
    ]
  },
  {
    "volume": 598,
    "sequence": 33,
    "title": "廣陵宴次戲簡幕賓",
    "author": "高駢",
    "content": [
      "一曲狂歌酒百分，蛾眉畫出月爭新。",
      "將軍醉罷無餘事，亂把花枝折贈人。"
    ]
  },
  {
    "volume": 598,
    "sequence": 34,
    "title": "安南送曹別敕歸朝",
    "author": "高駢",
    "content": [
      "雲水蒼茫日欲收，野煙深處鷓鴣愁。",
      "知君萬里朝天去，為說征南已五秋。"
    ]
  },
  {
    "volume": 598,
    "sequence": 35,
    "title": "對雪",
    "author": "高駢",
    "content": [
      "六出飛花入戶時，坐看青竹變瓊枝。",
      "如今好上高樓望，蓋盡人間惡路岐。"
    ]
  },
  {
    "volume": 598,
    "sequence": 36,
    "title": "訪隱者不遇",
    "author": "高駢",
    "content": [
      "落花流水認天臺，半醉閑吟獨自來。",
      "惆悵仙翁何處去，滿庭紅杏碧桃開。"
    ]
  },
  {
    "volume": 598,
    "sequence": 37,
    "title": "赴西川途經虢縣作",
    "author": "高駢",
    "content": [
      "亞夫重過柳營門，路指岷峨隔暮雲。",
      "紅額少年遮道拜，殷勤認得舊將軍。"
    ]
  },
  {
    "volume": 598,
    "sequence": 38,
    "title": "錦城寫望",
    "author": "高駢",
    "content": [
      "蜀江波影碧悠悠，四望煙花匝郡樓。",
      "不會人家多少錦，春來盡掛樹梢頭。"
    ]
  },
  {
    "volume": 598,
    "sequence": 39,
    "title": "太公廟",
    "author": "高駢",
    "content": [
      "青山長在境長新，寂寞持竿一水濱。",
      "及得王師身已老，不知辛苦為何人。"
    ]
  },
  {
    "volume": 598,
    "sequence": 40,
    "title": "邊方春興",
    "author": "高駢",
    "content": [
      "草色青青柳色濃，玉壺傾酒滿金鐘。",
      "笙歌嘹亮隨風去，知盡關山第幾重。"
    ]
  },
  {
    "volume": 598,
    "sequence": 41,
    "title": "塞上寄家兄",
    "author": "高駢",
    "content": [
      "棣萼分張信使希，幾多鄉淚濕征衣。",
      "笳聲未斷腸先斷，萬里胡天鳥不飛。"
    ]
  },
  {
    "volume": 598,
    "sequence": 42,
    "title": "寫懷二首",
    "author": "高駢",
    "content": [
      "漁竿消日酒消愁，一醉忘情萬事休。",
      "卻恨韓彭興漢室，功成不向五湖遊。",
      "花滿西園月滿池，笙歌搖曳畫船移。",
      "如今暗與心相約，不動征旗動酒旗。"
    ]
  },
  {
    "volume": 598,
    "sequence": 43,
    "title": "池上送春",
    "author": "高駢",
    "content": [
      "持竿閑坐思沉吟，釣得江鱗出碧潯。",
      "回首看花花欲盡，可憐寥落送春心。"
    ]
  },
  {
    "volume": 598,
    "sequence": 44,
    "title": "南征敘懷",
    "author": "高駢",
    "content": [
      "萬里驅兵過海門，此生今日報君恩。",
      "回期直待烽煙靜，不遣征衣有淚痕。"
    ]
  },
  {
    "volume": 598,
    "sequence": 45,
    "title": "風箏",
    "author": "高駢",
    "content": [
      "夜靜弦聲響碧空，宮商信任往來風。",
      "依稀似曲才堪聽，又被移將別調中。"
    ]
  },
  {
    "volume": 598,
    "sequence": 46,
    "title": "平流園席上",
    "author": "高駢",
    "content": [
      "畫舸搖煙水滿塘，柳絲輕軟小桃香。",
      "卻緣龍節為縈絆，好是狂時不得狂。"
    ]
  },
  {
    "volume": 598,
    "sequence": 47,
    "title": "聞河中王鐸加都統",
    "author": "高駢",
    "content": [
      "煉汞燒鉛四十年，至今猶在藥爐前。",
      "不知子晉緣何事，只學吹簫便得仙。"
    ]
  },
  {
    "volume": 598,
    "sequence": 48,
    "title": "句",
    "author": "高駢",
    "content": [
      "人間無限傷心事，不得尊前折一枝。",
      "滿宮多少承恩者，似有容華妾也無。",
      "滿身珠翠將何用，唯與豪家拂象床。",
      "何人種得西施花，千古春風開不盡。"
    ]
  }
]