[
  {
    "volume": 889,
    "sequence": 1,
    "title": "好時光",
    "author": "李隆基",
    "content": [
      "寶髻偏宜宮樣，蓮臉嫩，體紅香。眉黛不須張敞畫，天教入鬢長。",
      "莫倚傾國貌，嫁取個，有情郎。彼此當年少，莫負好時光。"
    ]
  },
  {
    "volume": 889,
    "sequence": 2,
    "title": "巫山一段雲",
    "author": "李曄",
    "content": [
      "縹緲雲間質，盈盈波上身。袖羅斜舉動埃塵，明豔不勝春。",
      "翠鬢晚妝煙重，寂寂陽臺一夢。冰眸蓮臉見長新，巫峽更何人。",
      "蝶舞梨園雪，鶯啼柳帶煙。小池殘日豔陽天，苧蘿山又山。",
      "青鳥不來愁絕，忍看鴛鴦雙結。春風一等少年心，閒情恨不禁。"
    ]
  },
  {
    "volume": 889,
    "sequence": 3,
    "title": "菩薩蠻",
    "author": "李曄",
    "content": [
      "登樓遙望秦宮殿，茫茫只見雙飛燕。渭水一條流，千山與萬丘。",
      "遠煙籠碧樹，陌上行人去。安得有英雄，迎歸大內中。",
      "飄飄且在三峰下，秋風往往堪沾灑。腸斷憶仙宮，朦朧煙霧中。",
      "思夢時時睡，不語長如醉。早晚是歸期，蒼穹知不知。"
    ]
  },
  {
    "volume": 889,
    "sequence": 4,
    "title": "一葉落",
    "author": "李存勖",
    "content": [
      "一葉落，搴朱箔，此時景物正蕭索。畫樓月影寒，西風吹羅幕。吹羅幕，往事思量著。"
    ]
  },
  {
    "volume": 889,
    "sequence": 5,
    "title": "如夢令",
    "author": "李存勖",
    "content": [
      "曾宴桃源深洞，一曲清歌舞鳳。長記別伊時，和淚出門相送。如夢，如夢，殘月落花煙重。"
    ]
  },
  {
    "volume": 889,
    "sequence": 6,
    "title": "陽臺夢",
    "author": "李存勖",
    "content": [
      "薄羅衫子金泥縫，困纖腰怯銖衣重。笑迎移步小蘭叢，嚲金翹玉鳳。",
      "嬌多情脈脈，羞把同心拈弄。楚天雲雨卻相和，又入陽臺夢。"
    ]
  },
  {
    "volume": 889,
    "sequence": 7,
    "title": "歌頭",
    "author": "李存勖",
    "content": [
      "賞芳春，暖風飄箔。鶯啼綠樹，輕煙籠晚閣。杏桃紅，開繁萼。靈和殿，禁柳千行斜，金絲絡。夏雲多，奇峰如削。紈扇動微涼，輕綃薄，梅雨霽，火雲爍。",
      "臨水檻，永日逃繁暑，泛觥酌。",
      "露華濃，冷高梧，凋萬葉。一霎晚風，蟬聲新雨歇。",
      "惜惜此光陰，如流水。東籬菊殘時，歎蕭索。繁陰積，歲時暮，景難留。不覺朱顏失卻，好容光。且且須呼賓友，西園長宵。宴雲謠，歌皓齒，且行樂。"
    ]
  },
  {
    "volume": 889,
    "sequence": 8,
    "title": "浣溪紗",
    "author": "李璟",
    "content": [
      "風壓輕雲貼水飛，乍晴池館燕爭泥，沈郎多病不勝衣。",
      "沙上未聞鴻雁信，竹間時聽鷓鴣啼，此情惟有落花知。"
    ]
  },
  {
    "volume": 889,
    "sequence": 9,
    "title": "攤破浣溪沙",
    "author": "李璟",
    "content": [
      "菡萏香銷翠葉殘，西風愁起綠波間。還與韶光共憔悴，不堪看。",
      "細雨夢回雞塞遠，小樓吹徹玉笙寒。多少淚珠何限恨，倚闌幹。",
      "手卷真珠上玉鉤，依前春恨鎖重樓。風裏落花誰是主，思悠悠。",
      "青鳥不傳雲外信，丁香空結雨中愁。回首淥波三峽暮，接天流。"
    ]
  },
  {
    "volume": 889,
    "sequence": 10,
    "title": "漁父",
    "author": "李煜",
    "content": [
      "浪花有意千里雪，桃花無言一隊春。一壺酒，一竿身，快活如儂有幾人。",
      "一棹春風一葉舟，一綸繭縷一輕鉤。花滿渚，酒滿甌，萬頃波中得自由。"
    ]
  },
  {
    "volume": 889,
    "sequence": 11,
    "title": "憶江南",
    "author": "李煜",
    "content": [
      "（一名望江南、夢江南、江南好、夢江口、望江梅、",
      "歸塞北、謝秋娘、春去也）",
      "多少恨，昨夜夢魂中。還似舊時游上苑，車如流水馬如龍。花月正春風。",
      "多少淚，沾袖複橫頤。心事莫將和淚滴，鳳笙休向月明吹。腸斷更無疑。",
      "閑夢遠，南國正芳春。船上管弦江面綠，滿城飛絮混輕塵。愁殺看花人。",
      "閑夢遠，南國正清秋。千里江山寒色暮，蘆花深處泊孤舟。笛在月明樓。"
    ]
  },
  {
    "volume": 889,
    "sequence": 12,
    "title": "搗練子",
    "author": "李煜",
    "content": [
      "深院靜，小庭空，斷續寒砧斷續風。無奈夜長人不寐，數聲和月到簾櫳。",
      "雲鬢亂，晚妝殘，帶恨眉兒遠岫攢。斜托香腮春筍懶，為誰和淚倚闌幹。"
    ]
  },
  {
    "volume": 889,
    "sequence": 13,
    "title": "相見歡",
    "author": "李煜",
    "content": [
      "林花謝了春紅，太匆匆。無奈朝來寒雨，晚來風。",
      "胭脂淚，相留醉，幾時重。自是人生長恨，水長東。",
      "無言獨上西樓，月如鉤。寂寞梧桐深院，鎖清秋。",
      "剪不斷，理還亂，是離愁。別是一般滋味，在心頭。"
    ]
  },
  {
    "volume": 889,
    "sequence": 14,
    "title": "長相思",
    "author": "李煜",
    "content": [
      "一重山，兩重山。山遠天高煙水寒，相思楓葉丹。",
      "菊花開，菊花殘。塞雁高飛人未還，一簾風月閑。",
      "雲一渦，玉一梭。澹澹衫兒薄薄羅，輕顰雙黛螺。",
      "秋風多，雨如和。簾外芭蕉三兩窠，夜長人奈何。"
    ]
  },
  {
    "volume": 889,
    "sequence": 15,
    "title": "浣溪沙",
    "author": "李煜",
    "content": [
      "紅日已高三丈透，金爐次第添香獸，紅錦地衣隨步皺。",
      "佳人舞點金釵溜，酒惡時拈花蕊嗅，別殿遙聞簫鼓奏。",
      "轉燭飄蓬一夢歸，欲尋陳跡悵人非，天教心願與身違。",
      "待月池台空逝水，蔭花樓閣漫斜暉，登臨不惜更沾衣。"
    ]
  },
  {
    "volume": 889,
    "sequence": 16,
    "title": "采桑子",
    "author": "李煜",
    "content": [
      "轆轤金井梧桐晚，幾樹驚秋。晝雨如愁，百尺蝦須上玉鉤。",
      "瓊窗春斷雙蛾皺，回首邊頭。欲寄鱗游，九曲寒波不溯流。",
      "亭前春逐紅英盡，舞態徘徊。細雨霏微，不放雙眉時暫開。",
      "綠窗冷靜芳音斷，香印成灰。可奈情懷，欲睡朦朧入夢來。"
    ]
  },
  {
    "volume": 889,
    "sequence": 17,
    "title": "菩薩蠻",
    "author": "李煜",
    "content": [
      "花明月暗籠輕霧，今宵好向郎邊去。剗襪步香階，手提金縷鞋。",
      "畫堂南畔見，一晌偎人顫。好為出來難，教君恣意憐。",
      "蓬萊院閉天臺女，畫堂晝寢無人語。拋枕翠雲光，繡衣聞異香。",
      "潛來珠鎖動，驚覺鴛鴦夢。慢臉笑盈盈，相看無限情。",
      "銅簧韻脆鏘寒竹，新聲慢奏移纖玉。眼色暗相鉤，秋波橫欲流。",
      "雨雲深繡戶，來便諧衷素。宴罷又成空，夢迷春睡中。",
      "人生愁恨何能免，消魂獨我情何限。故國夢重歸，覺來雙淚垂。",
      "高樓誰與上，長記秋晴望。往事已成空，還如一夢中。"
    ]
  },
  {
    "volume": 889,
    "sequence": 18,
    "title": "清平樂",
    "author": "李煜",
    "content": [
      "別來春半，觸目愁腸斷。砌下落梅如雪亂，拂了一身還滿。",
      "雁來音信無憑，路遙歸夢難成。離恨卻如春草，更行更遠還生。"
    ]
  },
  {
    "volume": 889,
    "sequence": 19,
    "title": "喜遷鶯",
    "author": "李煜",
    "content": [
      "曉月墜，宿雲微，無語枕頻欹。夢回芳草思依依，天遠雁聲稀。",
      "啼鶯散，餘花亂，寂寞畫堂深院。片紅休掃盡從伊，留待舞人歸。"
    ]
  },
  {
    "volume": 889,
    "sequence": 20,
    "title": "阮郎歸",
    "author": "李煜",
    "content": [
      "東風吹水日銜山，春來長是閑。落花狼藉酒闌珊，笙歌醉夢間。",
      "春睡覺，晚妝殘，無人整翠鬟。留連光景惜朱顏，黃昏獨倚闌。"
    ]
  },
  {
    "volume": 889,
    "sequence": 21,
    "title": "錦堂春",
    "author": "李煜",
    "content": [
      "昨夜風兼雨，簾幃颯颯秋聲。燭殘漏滴頻欹枕，起坐不能平。",
      "世事漫隨流水，算來一夢浮生。醉鄉路穩宜頻到，此外不堪行。"
    ]
  },
  {
    "volume": 889,
    "sequence": 22,
    "title": "應天長",
    "author": "李煜",
    "content": [
      "一鉤初月臨妝鏡，蟬鬢鳳釵慵不整。重簾靜，層樓迥，惆悵落花風不定。",
      "柳堤芳草徑，夢斷轆轤金井。昨夜更闌酒醒，春愁過卻病。"
    ]
  },
  {
    "volume": 889,
    "sequence": 23,
    "title": "望遠行",
    "author": "李煜",
    "content": [
      "碧砌花光照眼明，朱扉長日鎮長扃。餘寒欲去夢難成，爐香煙冷自亭亭。",
      "遼陽月，秣陵砧，不傳消息但傳情。黃金台下忽然驚，征人歸日二毛生。"
    ]
  },
  {
    "volume": 889,
    "sequence": 24,
    "title": "浪淘沙",
    "author": "李煜",
    "content": [
      "簾外雨潺潺，春意闌珊。羅衾不耐五更寒。",
      "夢裏不知身是客，一晌貪歡。",
      "獨自暮憑闌，無限江山。別時容易見時難。",
      "流水落花春去也，天上人間。",
      "往事只堪哀，對景難排。秋風庭院蘚侵階。",
      "一桁珠簾閑不卷，終日誰來。",
      "金劍已沈埋，壯氣蒿萊。晚涼天淨月華開。",
      "想得玉樓瑤殿影，空照秦淮。"
    ]
  },
  {
    "volume": 889,
    "sequence": 25,
    "title": "木蘭花",
    "author": "李煜",
    "content": [
      "曉妝初了明肌雪，春殿嬪娥魚貫列。鳳簫聲斷水雲閑，重按霓裳歌遍徹。",
      "臨風誰更飄香屑，醉拍闌幹情未切。歸時休放燭花紅，待蹋馬蹄清夜月。"
    ]
  },
  {
    "volume": 889,
    "sequence": 26,
    "title": "虞美人",
    "author": "李煜",
    "content": [
      "風回小院庭蕪綠，柳眼春相續。憑闌半日獨無言，依舊竹聲新月，似當年。",
      "笙歌未散尊罍在，池面冰初解。燭明香暗畫樓深，滿鬢清霜殘雪，思難禁。",
      "春花秋月何時了，往事知多少。小樓昨夜又東風，故國不堪回首月明中。",
      "雕闌玉砌應猶在，只是朱顏改。問君能有幾多愁，恰似一江春水向東流。"
    ]
  },
  {
    "volume": 889,
    "sequence": 27,
    "title": "一斛珠",
    "author": "李煜",
    "content": [
      "晚妝初過，沈檀輕注些兒個。向人微露丁香顆。",
      "一曲清歌，暫引櫻桃破。",
      "羅袖裛殘殷色可，杯深旋被香醪涴。",
      "繡床斜憑嬌無那。爛嚼紅茸，笑向檀郎唾。"
    ]
  },
  {
    "volume": 889,
    "sequence": 28,
    "title": "臨江仙",
    "author": "李煜",
    "content": [
      "櫻桃落盡春歸去，蝶翻輕粉雙飛。子規啼月小樓西。",
      "玉鉤羅幕，惆悵暮煙垂。",
      "別巷寂寥人散後，望殘煙草低迷。爐香閑嫋鳳凰兒。",
      "空持羅帶，回首恨依依。"
    ]
  },
  {
    "volume": 889,
    "sequence": 29,
    "title": "蝶戀花",
    "author": "李煜",
    "content": [
      "（一名一籮金、黃金縷、明月生南浦、鳳棲梧、",
      "鵲蹋枝、卷珠簾、魚水同歡）",
      "遙夜亭皋閑信步。才過清明，漸覺傷春暮。",
      "數點雨聲風約住，朦朧澹月雲來去。",
      "桃李依依香暗度。誰在秋千，笑裏輕輕語。",
      "一片芳心千萬緒，人間沒個安排處。"
    ]
  },
  {
    "volume": 889,
    "sequence": 30,
    "title": "破陣子",
    "author": "李煜",
    "content": [
      "四十年來家國，三千里地山河。鳳闕龍樓連霄漢，玉樹瓊枝作煙蘿，幾曾識干戈。。",
      "一旦歸為臣虜，沈腰潘鬢銷磨。最是蒼黃辭廟日，教坊獨奏別離歌，垂淚對宮娥。"
    ]
  },
  {
    "volume": 889,
    "sequence": 31,
    "title": "醉妝詞",
    "author": "王衍",
    "content": [
      "者邊走，那邊走，只是尋花柳。那邊走，者邊走，莫厭金杯酒。"
    ]
  },
  {
    "volume": 889,
    "sequence": 32,
    "title": "甘州曲",
    "author": "王衍",
    "content": [
      "畫羅裙，能解束，稱腰身。柳眉桃臉不勝春。",
      "薄媚足精神，可惜淪落在風塵。"
    ]
  },
  {
    "volume": 889,
    "sequence": 33,
    "title": "木蘭花",
    "author": "孟昶",
    "content": [
      "冰肌玉骨清無汗，水殿風來暗香滿。繡簾一點月窺人，欹枕釵橫雲鬢亂。",
      "起來瓊戶啟無聲，時見疏星渡河漢。屈指西風幾時來，只恐流年暗中換。"
    ]
  }
]