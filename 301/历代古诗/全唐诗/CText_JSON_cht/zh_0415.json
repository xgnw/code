[
  {
    "volume": 415,
    "sequence": 1,
    "title": "新政縣",
    "author": "元稹",
    "content": [
      "新政縣前逢月夜，嘉陵江底看星辰。已聞城上三更鼓，不見心中一個人。須鬢暗添巴路雪，衣裳無複帝鄉塵。",
      "曾沾幾許名兼利，勞動生涯涉苦辛。"
    ]
  },
  {
    "volume": 415,
    "sequence": 2,
    "title": "南昌灘",
    "author": "元稹",
    "content": [
      "渠江明淨峽逶迤，船到明灘拽zB遲。櫓窡動搖妨作夢，巴童指點笑吟詩。畬餘宿麥黃山腹，日背殘花白水湄。",
      "物色可憐心莫恨，此行都是獨行時。"
    ]
  },
  {
    "volume": 415,
    "sequence": 3,
    "title": "見樂天詩",
    "author": "元稹",
    "content": [
      "通州到日日平西，江館無人虎印泥。",
      "忽向破簷殘漏處，見君詩在柱心題。"
    ]
  },
  {
    "volume": 415,
    "sequence": 4,
    "title": "夜坐",
    "author": "元稹",
    "content": [
      "雨滯更愁南瘴毒，月明兼喜北風涼。古城樓影橫空館，濕地蟲聲繞暗廊。螢火亂飛秋已近，星辰早沒夜初長。",
      "孩提萬里何時見，狼藉家書滿臥床。"
    ]
  },
  {
    "volume": 415,
    "sequence": 5,
    "title": "聞樂天授江州司馬",
    "author": "元稹",
    "content": [
      "殘燈無焰影幢幢，此夕聞君謫九江。",
      "垂死病中驚坐起，暗風吹雨入寒窗。"
    ]
  },
  {
    "volume": 415,
    "sequence": 6,
    "title": "歲日贈拒非",
    "author": "元稹",
    "content": [
      "君思曲水嗟身老，我望通州感道窮。",
      "同入新年兩行淚，白頭翁坐說城中。"
    ]
  },
  {
    "volume": 415,
    "sequence": 7,
    "title": "送盧戡",
    "author": "元稹",
    "content": [
      "紅樹蟬聲滿夕陽，白頭相送倍相傷。老嗟去日光陰促，病覺今年晝夜長。顧我親情皆遠道，念君兄弟欲他鄉。",
      "紅旗滿眼襄州路，此別淚流千萬行。"
    ]
  },
  {
    "volume": 415,
    "sequence": 8,
    "title": "雨聲",
    "author": "元稹",
    "content": [
      "風吹竹葉休還動，雨點荷心暗複明。",
      "曾向西江船上宿，慣聞寒夜滴篷聲。"
    ]
  },
  {
    "volume": 415,
    "sequence": 9,
    "title": "奉和滎陽公離筵作",
    "author": "元稹",
    "content": [
      "南郡生徒辭絳帳，東山妓樂擁油旌。",
      "鈞天排比簫韶待，猶顧人間有別情。"
    ]
  },
  {
    "volume": 415,
    "sequence": 10,
    "title": "嘉陵水",
    "author": "元稹",
    "content": [
      "古時應是山頭水，自古流來江路深。",
      "若使江流會人意，也應知我遠來心。"
    ]
  },
  {
    "volume": 415,
    "sequence": 11,
    "title": "閬州開元寺壁題樂天詩",
    "author": "元稹",
    "content": [
      "憶君無計寫君詩，寫盡千行說向誰。",
      "題在閬州東寺壁，幾時知是見君時。"
    ]
  },
  {
    "volume": 415,
    "sequence": 12,
    "title": "憑李忠州寄書樂天",
    "author": "元稹",
    "content": [
      "萬里寄書將出峽，卻憑巫峽寄江州。",
      "傷心最是江頭月，莫把書將上庾樓。"
    ]
  },
  {
    "volume": 415,
    "sequence": 13,
    "title": "得樂天書",
    "author": "元稹",
    "content": [
      "遠信入門先有淚，妻驚女哭問何如。",
      "尋常不省曾如此，應是江州司馬書。"
    ]
  },
  {
    "volume": 415,
    "sequence": 14,
    "title": "寄樂天",
    "author": "元稹",
    "content": [
      "無身尚擬魂相就，身在那無夢往還。",
      "直到他生亦相覓，不能空記樹中環。"
    ]
  },
  {
    "volume": 415,
    "sequence": 15,
    "title": "酬知退",
    "author": "元稹",
    "content": [
      "終須修到無修處，聞盡聲聞始不聞。",
      "莫著妄心銷彼我，我心無我亦無君。"
    ]
  },
  {
    "volume": 415,
    "sequence": 16,
    "title": "通州",
    "author": "元稹",
    "content": [
      "平生欲得山中住，天與通州繞郡山。",
      "睡到日西無一事，月儲三萬買教閑。"
    ]
  },
  {
    "volume": 415,
    "sequence": 17,
    "title": "酬樂天書後三韻",
    "author": "元稹",
    "content": [
      "今日廬峰霞繞寺，昔時鸞殿鳳回書。兩封相去八年後，一種俱雲五夜初。漸覺此生都是夢，不能將淚滴雙魚。"
    ]
  },
  {
    "volume": 415,
    "sequence": 18,
    "title": "相憶淚",
    "author": "元稹",
    "content": [
      "西江流水到江州，聞道分成九道流。我滴兩行相憶淚，遣君何處遣人求。除非入海無由住，縱使逢灘未擬休。",
      "會向伍員潮上見，氣充頑石報心仇。"
    ]
  },
  {
    "volume": 415,
    "sequence": 19,
    "title": "喜李十一景信到",
    "author": "元稹",
    "content": [
      "何事相逢翻有淚，念君緣我到通州。",
      "留君剩住君須住，我不自由君自由。"
    ]
  },
  {
    "volume": 415,
    "sequence": 20,
    "title": "與李十一夜飲",
    "author": "元稹",
    "content": [
      "寒夜燈前賴酒壺，與君相對興猶孤。",
      "忠州刺史應閑臥，江水猿聲睡得無。"
    ]
  },
  {
    "volume": 415,
    "sequence": 21,
    "title": "贈李十一",
    "author": "元稹",
    "content": [
      "淮水連年起戰塵，油旌三換一何頻。",
      "共君前後俱從事，羞見功名與別人。"
    ]
  },
  {
    "volume": 415,
    "sequence": 22,
    "title": "寒食日",
    "author": "元稹",
    "content": [
      "今年寒食好風流，此日一家同出遊。",
      "碧水青山無限思，莫將心道是涪州。"
    ]
  },
  {
    "volume": 415,
    "sequence": 23,
    "title": "三兄以白角巾寄遺，發不勝冠，因有感歎",
    "author": "元稹",
    "content": [
      "病瘴年深渾禿盡，那能勝置角頭巾。暗梳蓬發羞臨鏡，私戴蓮花恥見人。白髮過於冠色白，銀釘少校頷中銀。",
      "我身四十猶如此，何況吾兄六十身。"
    ]
  },
  {
    "volume": 415,
    "sequence": 24,
    "title": "別李十一五絕",
    "author": "元稹",
    "content": [
      "巴南分與親情別，不料與君床並頭。",
      "為我遠來休悵望，折君災難是通州。",
      "京城每與閒人別，猶自傷心與白頭。",
      "今日別君心更苦，別君緣是在通州。",
      "萬里尚能來遠道，一程那忍便分頭。",
      "鳥籠猿檻君應會，十步向前非我州。",
      "來時見我江南岸，今日送君江上頭。",
      "別後料添新夢寐，虎驚蛇伏是通州。",
      "聞君欲去潛銷骨，一夜暗添新白頭。",
      "明朝別後應腸斷，獨棹破船歸到州。"
    ]
  },
  {
    "volume": 415,
    "sequence": 25,
    "title": "酬樂天醉別",
    "author": "元稹",
    "content": [
      "前回一去五年別，此別又知何日回。",
      "好住樂天休悵望，匹如元不到京來。"
    ]
  },
  {
    "volume": 415,
    "sequence": 26,
    "title": "酬樂天雨後見憶",
    "author": "元稹",
    "content": [
      "雨滑危梁性命愁，差池一步一生休。",
      "黃泉便是通州郡，漸入深泥漸到州。"
    ]
  },
  {
    "volume": 415,
    "sequence": 27,
    "title": "和樂天過秘閣書省舊廳",
    "author": "元稹",
    "content": [
      "聞君西省重徘徊，秘閣書房次第開。壁記欲題三漏合，吏人驚問十年來。經排蠹簡憐初校，芸長陳根識舊栽。",
      "司馬見詩心最苦，滿身蚊蚋哭煙埃。"
    ]
  },
  {
    "volume": 415,
    "sequence": 28,
    "title": "和樂天贈楊秘書",
    "author": "元稹",
    "content": [
      "舊與楊郎在帝城，搜天斡地覓詩情。曾因並句甘稱小，不為論年便喚兄。刮骨直穿由苦鬥，夢腸翻出暫閑行。",
      "因君投贈還相和，老去那能競底名。"
    ]
  },
  {
    "volume": 415,
    "sequence": 29,
    "title": "和樂天題王家亭子",
    "author": "元稹",
    "content": [
      "風吹筍籜飄紅砌，雨打桐花盡綠莎。",
      "都大資人無暇日，泛池全少買池多。"
    ]
  },
  {
    "volume": 415,
    "sequence": 30,
    "title": "酬樂天頻夢微之",
    "author": "元稹",
    "content": [
      "山水萬重書斷絕，念君憐我夢相聞。",
      "我今因病魂顛倒，唯夢閒人不夢君。"
    ]
  },
  {
    "volume": 415,
    "sequence": 31,
    "title": "琵琶",
    "author": "元稹",
    "content": [
      "學語胡兒撼玉玲，甘州破裏最星星。",
      "使君自恨常多事，不得工夫夜夜聽。"
    ]
  },
  {
    "volume": 415,
    "sequence": 32,
    "title": "春詞",
    "author": "元稹",
    "content": [
      "山翠湖光似欲流，蜂聲鳥思卻堪愁。",
      "西施顏色今何在，但看春風百草頭。"
    ]
  }
]