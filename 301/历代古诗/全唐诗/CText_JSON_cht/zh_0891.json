[
  {
    "volume": 891,
    "sequence": 1,
    "title": "八六子",
    "author": "杜牧",
    "content": [
      "洞房深，畫屏燈照，山色凝翠沉沉。聽夜雨，冷滴芭蕉，驚斷紅窗好夢。龍煙細飄繡衾，辭恩久歸長信。",
      "鳳帳蕭疏，椒殿閑扃。",
      "輦路苔侵，繡簾垂，遲遲漏傳丹禁。蕣華偷悴，翠鬟羞整。愁坐望處，金輿漸遠，何時彩仗重臨。",
      "正消魂，梧桐又移翠陰。"
    ]
  },
  {
    "volume": 891,
    "sequence": 2,
    "title": "憶江南",
    "author": "崔懷寶",
    "content": [
      "平生願，願作樂中箏。得近玉人纖手子，砑羅裙上放嬌聲。便死也為榮。"
    ]
  },
  {
    "volume": 891,
    "sequence": 3,
    "title": "閑中好",
    "author": "鄭符",
    "content": [
      "閑中好，盡日松為侶。此趣人不知，輕風度僧語。"
    ]
  },
  {
    "volume": 891,
    "sequence": 4,
    "title": "閑中好",
    "author": "段成式",
    "content": [
      "閑中好，塵務不縈心。坐對當窗木，看移三面陰。"
    ]
  },
  {
    "volume": 891,
    "sequence": 5,
    "title": "閑中好",
    "author": "張希複",
    "content": [
      "閑中好，幽磬度聲遲。卷上論題肇，畫中僧姓支。"
    ]
  },
  {
    "volume": 891,
    "sequence": 6,
    "title": "南歌子",
    "author": "溫庭筠",
    "content": [
      "手裏金鸚鵡，胸前繡鳳凰。偷眼暗形相，不如從嫁與，作鴛鴦。",
      "似帶如絲柳，團酥握雪花。簾卷玉鉤斜，九衢塵欲暮，逐香車。",
      "倭墮低梳髻，連娟細掃眉。終日兩相思，為君憔悴盡，百花時。",
      "臉上金霞細，眉間翠鈿深。欹枕覆鴛衾，隔簾鶯百轉，感君心。",
      "撲蕊添黃子，呵花滿翠鬟。鴛枕映屏山，月明三五夜，對芳顏。",
      "轉盼如波眼，娉婷似柳腰。花裏暗相招，憶君腸欲斷，恨春宵。",
      "懶拂鴛鴦枕，休縫翡翠裙。羅帳罷爐熏，近來心更切，為思君。"
    ]
  },
  {
    "volume": 891,
    "sequence": 7,
    "title": "荷葉杯",
    "author": "溫庭筠",
    "content": [
      "一點露珠凝冷，波影，滿池塘。綠莖紅豔兩相亂，腸斷，水風涼。",
      "鏡水夜來秋月，如雪，採蓮時。小娘紅粉對寒浪，惆悵，正思惟。",
      "楚女欲歸南浦，朝雨，濕愁紅。小船搖漾入花裏，波起，隔西風。"
    ]
  },
  {
    "volume": 891,
    "sequence": 8,
    "title": "憶江南",
    "author": "溫庭筠",
    "content": [
      "千萬恨，恨極在天涯。山月不知心裏事，水風空落眼前花。搖曳碧雲斜。",
      "梳洗罷，獨倚望江樓。過盡千帆皆不是，斜暉脈脈水悠悠。腸斷白蘋洲。"
    ]
  },
  {
    "volume": 891,
    "sequence": 9,
    "title": "蕃女怨",
    "author": "溫庭筠",
    "content": [
      "萬枝香雪開已遍，細雨雙燕。鈿蟬箏，金雀扇，畫梁相見。雁門消息不歸來，又飛回。",
      "磧南沙上驚雁起，飛雪千里。玉連環，金鏃箭，年年征戰。畫樓離恨錦屏空，杏花紅。"
    ]
  },
  {
    "volume": 891,
    "sequence": 10,
    "title": "遐方怨",
    "author": "溫庭筠",
    "content": [
      "憑繡檻，解羅幃。未得君書，斷腸瀟湘春雁飛，不知征馬幾時歸，海棠花謝也，雨霏霏。",
      "花半拆，雨初晴。未卷珠簾，夢殘惆悵聞曉鶯，宿妝眉淺粉山橫，約鬟鸞鏡裏，繡羅輕。"
    ]
  },
  {
    "volume": 891,
    "sequence": 11,
    "title": "訴衷情",
    "author": "溫庭筠",
    "content": [
      "鶯語，花舞，春晝午，雨霏微。金帶枕，宮錦，鳳凰帷。",
      "柳弱燕交飛，依依。遼陽音信稀，夢中歸。"
    ]
  },
  {
    "volume": 891,
    "sequence": 12,
    "title": "定西番",
    "author": "溫庭筠",
    "content": [
      "漢使昔年離別，攀弱柳，折寒梅，上高臺。",
      "千里玉關春雪，雁來人不來。羌笛一聲愁絕，月裴回。",
      "海燕欲飛調羽，萱草綠，杏花紅，隔簾櫳。",
      "雙鬢翠霞金縷，一枝春豔濃。樓上月明三五，瑣窗中。",
      "細雨曉鶯春晚，人似玉，柳如眉，正相思。",
      "羅幕翠簾初卷，鏡中花一枝。腸斷塞門消息，雁來稀。"
    ]
  },
  {
    "volume": 891,
    "sequence": 13,
    "title": "思帝鄉",
    "author": "溫庭筠",
    "content": [
      "花花，滿枝紅似霞。羅袖畫簾腸斷，卓香車。",
      "回面共人閑語，戰篦金鳳斜。惟有阮郎春盡，不歸家。"
    ]
  },
  {
    "volume": 891,
    "sequence": 14,
    "title": "酒泉子",
    "author": "溫庭筠",
    "content": [
      "花映柳條，閑向綠萍池上。憑欄幹，窺細浪，雨蕭蕭。",
      "近來音信兩疏索，洞房空寂寞。掩銀屏，垂翠箔，度春宵。",
      "日映紗窗，金鴨小屏山碧。故鄉春，煙靄隔，背蘭釭。",
      "宿妝惆悵倚高閣，千里雲影薄。草初齊，花又落，燕雙飛。",
      "楚女不歸，樓枕小河春水。月孤明，風又起，杏花稀。",
      "玉釵斜篸雲鬟重，裙上金縷鳳。八行書，千里夢，雁南飛。",
      "羅帶惹香，猶系別時紅豆。淚痕新，金縷舊，斷離腸。",
      "一雙嬌燕語雕梁，還是去年時節。綠楊濃，芳草歇，柳花狂。"
    ]
  },
  {
    "volume": 891,
    "sequence": 15,
    "title": "玉蝴蝶",
    "author": "溫庭筠",
    "content": [
      "秋風淒切傷離，行客未歸時。塞外草先衰，江南雁到遲。",
      "芙蓉凋嫩臉，楊柳墮新眉。搖落使人悲，斷腸誰得知。"
    ]
  },
  {
    "volume": 891,
    "sequence": 16,
    "title": "女冠子",
    "author": "溫庭筠",
    "content": [
      "含嬌含笑，宿翠殘紅窈窕。鬢如蟬，寒玉簪秋水，輕紗卷碧煙。",
      "雪胸鸞鏡裏，琪樹鳳樓前。寄語青娥伴，早求仙。",
      "霞帔雲發，鈿鏡仙容似雪。畫愁眉，遮語回輕扇，含羞下繡幃。",
      "玉樓相望久，花洞恨來遲。早晚乘鸞去，莫相遺。"
    ]
  },
  {
    "volume": 891,
    "sequence": 17,
    "title": "歸國遙",
    "author": "溫庭筠",
    "content": [
      "香玉，翠鳳寶釵垂s4zy。鈿筐交勝金粟，越羅春水綠。",
      "畫堂照簾殘燭，夢餘更漏促。謝娘無限心曲，曉屏山斷續。",
      "雙臉，小鳳戰篦金颭豔。舞衣無力風斂，藕絲秋色染。",
      "錦帳繡幃斜掩，露珠清曉簟。粉心黃蕊花靨，黛眉山兩點。"
    ]
  },
  {
    "volume": 891,
    "sequence": 18,
    "title": "菩薩蠻",
    "author": "溫庭筠",
    "content": [
      "小山重疊金明滅，鬢雲欲度香腮雪。懶起畫蛾眉，弄妝梳洗遲。",
      "照花前後鏡，花面交相映。新帖繡羅襦，雙雙金鷓鴣。",
      "水精簾裏頗黎枕，暖香惹夢鴛鴦錦。江上柳如煙，雁飛殘月天。",
      "藕絲秋色淺，人勝參差剪。雙鬢隔香紅，玉釵頭上風。",
      "蕊黃無限當山額，宿妝隱笑紗窗隔。相見牡丹時，暫來還別離。",
      "翠釵金作股，釵上蝶雙舞。心事竟誰知，月明花滿枝。",
      "翠翹金縷雙鸂鶒，水文細起春池碧。池上海棠梨，雨晴紅滿枝。",
      "繡衫遮笑靨，煙草黏飛蝶。青瑣對芳菲，玉關音信稀。",
      "杏花含露團香雪，綠楊陌上多離別。燈在月朧明，覺來聞曉鶯。",
      "玉鉤褰翠幕，妝淺舊眉薄。春夢正關情，鏡中蟬鬢輕。",
      "玉樓明月長相憶，柳絲嫋娜春無力。門外草萋萋，送君聞馬嘶。",
      "畫羅金翡翠，香燭銷成淚。花落子規啼，綠窗殘夢迷。",
      "鳳凰相對盤金縷，牡丹一夜經微雨。明鏡照新妝，鬢輕雙臉長。",
      "畫樓相望久，闌外垂絲柳。音信不歸來，社前雙燕回。",
      "牡丹花謝鶯聲歇，綠楊滿院中庭月。相憶夢難成，背窗燈半明。",
      "翠鈿金壓臉，寂寞香閨掩。人遠淚闌幹，燕飛春又殘。",
      "滿宮明月梨花白，故人萬里關山隔。金雁一雙飛，淚痕沾繡衣。",
      "小園芳草綠，家住越溪曲。楊柳色依依，燕歸君不歸。",
      "寶函鈿雀金鸂鶒，沈香閣上吳山碧。楊柳又如絲，驛橋春雨時。",
      "畫樓音信斷，芳草江南岸。鸞鏡與花枝，此情誰得知。",
      "南園滿地堆輕絮，愁聞一霎清明雨。雨後卻斜陽，杏花零落香。",
      "無言勻睡臉，枕上屏山掩。時節欲黃昏，無憀獨倚門。",
      "夜來皓月才當午，重簾悄悄無人語。深處麝煙長，臥時留薄妝。",
      "當年還自惜，往事那堪憶。花露月明殘，錦衾知曉寒。",
      "雨晴夜合玲瓏日，萬枝香嫋紅絲拂。閑夢憶金堂，滿庭萱草長。",
      "繡簾垂s4zy，眉黛遠山綠。春水渡溪橋，憑闌魂欲消。竹風輕動庭除冷，珠簾月上玲瓏影。山枕隱濃妝，綠檀金鳳凰。",
      "兩蛾愁黛淺，故國吳宮遠。春恨正關情，畫樓殘點聲。",
      "玉纖彈處真珠落，流多暗濕鉛華薄。春露浥朝花，秋波浸晚霞。",
      "風流心上物，本為風流出。看取薄情人，羅衣無此痕。"
    ]
  },
  {
    "volume": 891,
    "sequence": 19,
    "title": "清平樂",
    "author": "溫庭筠",
    "content": [
      "上陽春晚，宮女愁蛾淺。新歲清平思同輦，爭奈長安路遠。",
      "鳳帳鴛被徒熏，寂寞花鎖千門。競把黃金買賦，為妾將上明君。",
      "洛陽愁絕，楊柳花飄雪。終日行人爭攀折，橋下水流嗚咽。",
      "上馬爭勸離觴，南浦鶯聲斷腸。愁殺平原年少，回首揮淚千行。"
    ]
  },
  {
    "volume": 891,
    "sequence": 20,
    "title": "更漏子",
    "author": "溫庭筠",
    "content": [
      "柳絲長，春雨細，花外漏聲迢遞。驚塞雁，起城烏，畫屏金鷓鴣。",
      "香霧薄，透簾幕，惆悵謝家池閣。紅燭背，繡簾垂，夢長君不知。",
      "星斗稀，鐘鼓歇，簾外曉鶯殘月。蘭露重，柳風斜，滿庭堆落花。",
      "虛閣上，倚闌望，還似去年惆悵。春欲暮，思無窮，舊歡如夢中。",
      "金雀釵，紅粉面，花裏暫時相見。知我意，感君憐，此情須問天。",
      "香作穗，蠟成淚，還似兩人心意。山枕膩，錦衾寒，覺來更漏殘。",
      "相見稀，相憶久，眉淺淡煙如柳。垂翠幕，結同心，待郎熏繡衾。",
      "城上月，白如雪，蟬鬢美人愁絕。宮樹暗，鵲橋橫，玉簽初報明。",
      "背江樓，臨海月，城上角聲嗚咽。堤柳動，島煙昏，兩行征雁分。",
      "京口路，歸帆渡，正是芳菲欲度。銀燭盡，玉繩低，一聲村落雞。",
      "玉爐香，紅蠟淚，偏照畫堂秋思。眉翠薄，鬢雲殘，夜長衾枕寒。",
      "梧桐樹，三更雨，不道離情正苦。一葉葉，一聲聲，空階滴到明。"
    ]
  },
  {
    "volume": 891,
    "sequence": 21,
    "title": "河瀆神",
    "author": "溫庭筠",
    "content": [
      "河上望叢祠，廟前春雨來時。楚山無限鳥飛遲，蘭棹空傷別離。",
      "何處杜鵑啼不歇，豔紅開盡如血。蟬鬢美人愁絕，百花芳草佳節。",
      "孤廟對寒潮，西陵風雨瀟瀟。謝娘惆悵倚蘭橈，淚流玉箸千條。",
      "暮天愁聽思歸樂，早梅香滿山郭。回首兩情蕭索，離魂何處飄泊。",
      "銅鼓賽神來，滿庭幡蓋裴回。水村江浦過風雷，楚山如畫煙開。",
      "離別櫓聲空蕭索，玉容惆悵妝薄。青麥燕飛落落，捲簾愁對珠閣。"
    ]
  },
  {
    "volume": 891,
    "sequence": 22,
    "title": "河傳",
    "author": "溫庭筠",
    "content": [
      "江畔，相喚。曉妝鮮，仙景個女採蓮。請君莫向那岸邊。",
      "少年，好花新滿船。",
      "紅袖搖曳逐風軟，垂玉腕。腸向柳絲斷。浦南歸，浦北歸。莫知，晚來人已稀。",
      "湖上，閑望。雨蕭蕭，煙浦花橋路遙。謝娘翠蛾愁不銷。",
      "終朝，夢魂迷晚潮。",
      "蕩子天涯歸棹遠，春已晚。鶯語空腸斷。若耶溪，溪水西。柳堤，不聞郎馬嘶。",
      "同伴，相喚。杏花稀，夢裏每愁依違。仙客一去燕已飛。",
      "不歸，淚痕空滿衣。",
      "天際雲鳥引情遠，春已晚。煙靄渡南苑。雪梅香，柳帶長。小娘，轉令人意傷。"
    ]
  },
  {
    "volume": 891,
    "sequence": 23,
    "title": "木蘭花",
    "author": "溫庭筠",
    "content": [
      "家臨長信往來道，乳燕雙雙拂煙草。油壁車輕金犢肥，流蘇帳曉春雞早。",
      "籠中嬌鳥暖猶睡，簾外落花閑不掃。衰桃一樹近前池，似惜容顏鏡中老。"
    ]
  },
  {
    "volume": 891,
    "sequence": 24,
    "title": "竹枝",
    "author": "皇甫松",
    "content": [
      "檳榔花發鷓鴣啼，雄飛煙瘴雌亦飛。",
      "木棉花盡荔支垂，千花萬花待郎歸。",
      "芙蓉並蒂一心連，花侵槅子眼應穿。",
      "筵中蠟燭淚珠紅，合歡桃核兩人同。",
      "斜江風起動橫波，劈開蓮子苦心多。",
      "山頭桃花穀底杏，兩花窈窕遙相映。"
    ]
  },
  {
    "volume": 891,
    "sequence": 25,
    "title": "摘得新",
    "author": "皇甫松",
    "content": [
      "酌一卮，須教玉笛吹。錦筵紅蠟燭，莫來遲。",
      "繁紅一夜經風雨，是空枝。",
      "摘得新，枝枝葉葉春。管弦兼美酒，最關人。",
      "平生都得幾十度，展香茵。"
    ]
  },
  {
    "volume": 891,
    "sequence": 26,
    "title": "採蓮子",
    "author": "皇甫松",
    "content": [
      "菡萏香連十頃陂，小姑貪戲採蓮遲。",
      "晚來弄水船頭濕，更脫紅裙裹鴨兒。",
      "船動湖光灩灩秋，貪看年少信船流。",
      "無端隔水拋蓮子，遙被人知半日羞。"
    ]
  },
  {
    "volume": 891,
    "sequence": 27,
    "title": "拋球樂",
    "author": "皇甫松",
    "content": [
      "紅撥一聲飄，輕裘墜越綃。帶翻金孔雀，香滿繡蜂腰。",
      "少少拋分數，花枝正索饒。",
      "金蹙花球小，真珠繡帶垂。幾回沖蠟燭，千度入香懷。",
      "上客終須醉，觥盂且亂排。"
    ]
  },
  {
    "volume": 891,
    "sequence": 28,
    "title": "憶江南",
    "author": "皇甫松",
    "content": [
      "蘭燼落，屏上暗紅蕉。閑夢江南梅熟日，夜船吹笛雨瀟瀟。人語驛邊橋。",
      "樓上寢，殘月下簾旌。夢見秣陵惆悵事，桃花柳絮滿江城。雙髻坐吹笙。"
    ]
  },
  {
    "volume": 891,
    "sequence": 29,
    "title": "天仙子",
    "author": "皇甫松",
    "content": [
      "晴野鷺鷥飛一隻，水葓花發秋江碧。劉郎此日別天仙，登綺席，淚珠滴，十二晚峰青歷歷。",
      "躑躅花開紅照水，鷓鴣飛繞青山觜。行人經歲始歸來，千萬里，錯相倚，懊惱天仙應有以。"
    ]
  },
  {
    "volume": 891,
    "sequence": 30,
    "title": "怨回紇",
    "author": "皇甫松",
    "content": [
      "白首南朝女，愁聽異域歌。收兵頡利國，飲馬胡盧河。",
      "毳布腥膻久，穹廬歲月多。雕窠城上宿，吹笛淚滂沱。",
      "祖席駐征棹，開帆候信潮。隔筵桃葉泣，吹管杏花飄。",
      "船去鷗飛閣，人歸塵上橋。別離惆悵淚，江路濕紅蕉。"
    ]
  },
  {
    "volume": 891,
    "sequence": 31,
    "title": "酒泉子",
    "author": "司空圖",
    "content": [
      "買得杏花，十載歸來方始坼。假山西畔藥闌東，滿枝紅。",
      "旋開旋落旋成空，白髮多情人更惜。黃昏把酒祝東風，且從容。"
    ]
  },
  {
    "volume": 891,
    "sequence": 32,
    "title": "生查子",
    "author": "韓偓",
    "content": [
      "侍女動妝奩，故故驚人睡。那知本未眠，背面偷垂淚。",
      "懶卸鳳凰釵，羞入鴛鴦被。時複見殘燈，和煙墜金穗。"
    ]
  },
  {
    "volume": 891,
    "sequence": 33,
    "title": "浣溪沙",
    "author": "韓偓",
    "content": [
      "攏鬢新收玉步搖，背燈初解繡裙腰，枕寒衾冷異香焦。",
      "深院不關春寂寂，落花和雨夜迢迢，恨情殘醉卻無聊。",
      "宿醉離愁慢髻鬟，六銖衣薄惹輕寒，慵紅悶翠掩青鸞。",
      "羅襪況兼金菡萏，雪肌仍是玉琅玕，骨香腰細更沉檀。"
    ]
  },
  {
    "volume": 891,
    "sequence": 34,
    "title": "浣溪沙",
    "author": "張曙2",
    "content": [
      "枕障熏爐隔繡帷，二年終日苦相思，杏花明月始應知。",
      "天上人間何處去，舊歡新夢覺來時，黃昏微雨畫簾垂。"
    ]
  },
  {
    "volume": 891,
    "sequence": 35,
    "title": "卜算子慢",
    "author": "鐘輻",
    "content": [
      "桃花院落，煙重露寒，寂寞禁煙晴晝。風拂珠簾，還記去年時候。惜春心，不喜閑窗繡。倚屏山，和衣睡覺。醺醺暗消殘酒。",
      "獨倚危闌久。把玉筍偷彈，黛蛾輕鬥。一點相思，萬般自家甘受。抽金釵，欲買丹青手。",
      "寫別來，容顏寄與，使知人清瘦。"
    ]
  }
]