[
  {
    "volume": 684,
    "sequence": 1,
    "title": "奉和禦制",
    "author": "吳融",
    "content": [
      "嶽寺清秋霽，宸遊永日閑。霓旌森物外，鳳吹落人間。",
      "玉漱穿城水，屏開對闕山。皆知聖情悅，麗藻灑芳蘭。"
    ]
  },
  {
    "volume": 684,
    "sequence": 2,
    "title": "和集賢相公西溪侍宴觀競渡",
    "author": "吳融",
    "content": [
      "片水聳層橋，祥煙靄慶霄。晝花鋪廣宴，晴電閃飛橈。",
      "浪疊搖仙仗，風微定彩標。都人同盛觀，不覺在行朝。"
    ]
  },
  {
    "volume": 684,
    "sequence": 3,
    "title": "山居即事四首",
    "author": "吳融",
    "content": [
      "桂樹秋來風滿枝，碧岩歸日免乖期。",
      "故人盡向蟾宮折，獨我攀條欲寄誰。",
      "不傲南窗且采樵，乾鬆每帶濕雲燒。",
      "庖廚卻得長兼味，三秀芝根五朮苗。",
      "萬事翛然只有棋，小軒高淨簟涼時。",
      "闌珊半局和微醉，花落中庭樹影移。",
      "無鄰無裏不成村，水曲雲重掩石門。",
      "何用深求避秦客，吾家便是武陵源。"
    ]
  },
  {
    "volume": 684,
    "sequence": 4,
    "title": "紅白牡丹",
    "author": "吳融",
    "content": [
      "不必繁弦不必歌，靜中相對更情多。殷鮮一半霞分綺，潔澈旁邊月颭波。看久願成莊叟夢，惜留須倩魯陽戈。",
      "重來應共今來別，風墮香殘襯綠莎。"
    ]
  },
  {
    "volume": 684,
    "sequence": 5,
    "title": "中秋陪熙用學士禁中玩月",
    "author": "吳融",
    "content": [
      "月圓年十二，秋半每多陰。此夕無纖靄，同君宿禁林。",
      "未高知海闊，當午見宮深。衣似繁霜透，身疑積水沈。",
      "遭逢陪侍輦，歸去憶抽簪。太液池南岸，相期到曉吟。"
    ]
  },
  {
    "volume": 684,
    "sequence": 6,
    "title": "題豪家故池",
    "author": "吳融",
    "content": [
      "歲久無泉引，春來仰雨流。萍枯黏朽檻，沙淺露沉舟。",
      "照影人何在，持竿客寄遊。翛然興廢外，回首謝眠鷗。"
    ]
  },
  {
    "volume": 684,
    "sequence": 7,
    "title": "偶題",
    "author": "吳融",
    "content": [
      "賤子曾塵國士知，登門倒屣憶當時。西州酌盡看花酒，東閣編成詠雪詩。莫道精靈無伯有，尋聞任俠報爰絲。",
      "烏衣舊宅猶能認，粉竹金松一兩枝。"
    ]
  },
  {
    "volume": 684,
    "sequence": 8,
    "title": "渚宮立春書懷",
    "author": "吳融",
    "content": [
      "春候侵殘臘，江蕪綠已齊。風高鶯囀澀，雨密雁飛低。",
      "向日心須在，歸朝路欲迷。近聞驚禦火，猶及灞陵西。"
    ]
  },
  {
    "volume": 684,
    "sequence": 9,
    "title": "聞李翰林游池上有寄",
    "author": "吳融",
    "content": [
      "花飛絮落水和流，玉署詞臣奉詔遊。四面看人隨畫鷁，中流合樂起眠鷗。皇恩自抱丹心報，清頌誰將白雪酬。",
      "不為禁鐘催入宿，前峰月上未回舟。"
    ]
  },
  {
    "volume": 684,
    "sequence": 10,
    "title": "谷口寓居偶題",
    "author": "吳融",
    "content": [
      "涔涔病骨怯朝天，穀口歸來取性眠。峭壁削成開畫障，急溪飛下嚥繁弦。不能塵土爭閒事，且放形神學散仙。",
      "已熟前峰采芝徑，更於何處養殘年。"
    ]
  },
  {
    "volume": 684,
    "sequence": 11,
    "title": "無題",
    "author": "吳融",
    "content": [
      "萬態千端一瞬中，沁園蕪沒佇秋風。鵁鶄夜警池塘冷，蝙蝠晝飛樓閣空。粉貌早聞殘洛市，簫聲猶自傍秦宮。",
      "今朝陌上相非者，曾此歌鐘幾醉同。"
    ]
  },
  {
    "volume": 684,
    "sequence": 12,
    "title": "賦雪",
    "author": "吳融",
    "content": [
      "一夜陰風度，平明顥氣交。未知融結判，唯見混茫包。",
      "路莫藏行跡，林難出樹梢。氣應封獸穴，險必墮禽巢。",
      "影密燈回照，聲繁竹送敲。玩宜蘇讓點，餐稱蜜勻抄。",
      "結凍防魚躍，黏沙費馬跑。爐寒資爇荻，屋暖賴編茅。",
      "遠不分山疊，低宜失地坳。闌幹高百尺，新霽若為拋。"
    ]
  },
  {
    "volume": 684,
    "sequence": 13,
    "title": "寄僧",
    "author": "吳融",
    "content": [
      "柳拂池光一點清，紫方袍袖杖藜行。偶傳新句來中禁，誰把閒書寄上卿。錫倚山根重蘚破，棋敲石面碎雲生。",
      "應憐正視淮王詔，不識東林物外情。"
    ]
  },
  {
    "volume": 684,
    "sequence": 14,
    "title": "酬僧",
    "author": "吳融",
    "content": [
      "吾師既續惠休才，況值高秋萬象開。吟處遠峰橫落照，定中黃葉下青苔。雙林不見金蘭久，丹楚空翻組繡來。",
      "聞說近郊寒尚綠，登臨應待一追陪。"
    ]
  },
  {
    "volume": 684,
    "sequence": 15,
    "title": "題延壽坊東南角古池",
    "author": "吳融",
    "content": [
      "蔓草蕭森曲岸摧，水籠沙淺露莓苔。更無蔟蔟紅妝點，猶有雙雙翠羽來。雨細幾逢耕犢去，日斜時見釣人回。",
      "繁華自古皆相似，金穀荒園土一堆。"
    ]
  },
  {
    "volume": 684,
    "sequence": 16,
    "title": "登鸛雀樓",
    "author": "吳融",
    "content": [
      "鳥在林梢腳底看，夕陽無際戍煙殘。凍開河水奔渾急，雪洗條山錯落寒。始為一名拋故國，近因多難怕長安。",
      "祖鞭掉折徒為爾，贏得雲溪負釣竿。"
    ]
  },
  {
    "volume": 684,
    "sequence": 17,
    "title": "和峽州馮使君題所居",
    "author": "吳融",
    "content": [
      "三年拔薤成仁政，一日誅茅葺所居。曉岫近排吟閣冷，夜江遙響寢堂虛。唯懷避地逃多難，不羨朝天臥直廬。",
      "記得街西鄰舍否，投荒南去五千餘。"
    ]
  },
  {
    "volume": 684,
    "sequence": 18,
    "title": "秋日感事",
    "author": "吳融",
    "content": [
      "一葉飄然夕照沈，世間何事不經心。幾人欲話雲台峻，獨我方探禹穴深。雞檄固應無下策，鶴書還要問中林。",
      "自憐情為多憂動，不為西風白露吟。"
    ]
  },
  {
    "volume": 684,
    "sequence": 19,
    "title": "鶯",
    "author": "吳融",
    "content": [
      "日落林西鳥未知，自先飛上最高枝。千啼萬語不離恨，已去又來如有期。慣識江南春早處，長驚薊北夢回時。",
      "謝家園裏成吟久，只欠池塘一句詩。"
    ]
  },
  {
    "volume": 684,
    "sequence": 20,
    "title": "次韻和王員外雜游四韻",
    "author": "吳融",
    "content": [
      "一分難減亦難加，得似溪頭浣越紗。兩槳慣邀催去艇，七香曾占取來車。黃昏忽墮當樓月，清曉休開滿鏡花。",
      "誰見玉郎腸斷處，露床風簟半欹斜。"
    ]
  },
  {
    "volume": 684,
    "sequence": 21,
    "title": "秋事",
    "author": "吳融",
    "content": [
      "江天暑氣自涼清，物候須知一雨成。松竹健來唯欠語，蕙蘭衰去始多情。他年擬獻書空在，此日知機意盡平。",
      "更欲輕橈放煙浪，葦花深處睡秋聲。"
    ]
  },
  {
    "volume": 684,
    "sequence": 22,
    "title": "和陸拾遺題諫院松",
    "author": "吳融",
    "content": [
      "落落孤松何處尋，月華西畔結根深。曉含仙掌三清露，晚上宮牆百雉陰。野鶴不歸應有怨，白雲高去太無心。",
      "碧岩秋澗休相望，捧日元須在禁林。"
    ]
  },
  {
    "volume": 684,
    "sequence": 23,
    "title": "題揚子津亭",
    "author": "吳融",
    "content": [
      "揚子江津十四經，紀行文字遍長亭。驚人旅鬢斬新白，無事海門依舊青。前路莫知霜凜凜，故鄉何處雁冥冥。",
      "可憐不識生離者，數點漁帆落暮汀。"
    ]
  },
  {
    "volume": 684,
    "sequence": 24,
    "title": "閑望",
    "author": "吳融",
    "content": [
      "三點五點映山雨，一枝兩枝臨水花。蛺蝶狂飛掠芳草，鴛鴦穩睡翹暖沙。闕下新居成別業，江南舊隱是誰家。",
      "東遷西去俱無計，卻羨暝歸林上鴉。"
    ]
  },
  {
    "volume": 684,
    "sequence": 25,
    "title": "雪後過昭應",
    "author": "吳融",
    "content": [
      "路過章台氣象寬，九重城闕在雲端。煙含上苑沉沉紫，雪露南山愯愯寒。綺陌已堪騎寶馬，綠蕪行即彈金丸。",
      "灞川南北真圖畫，更待殘陽一望看。"
    ]
  },
  {
    "volume": 684,
    "sequence": 26,
    "title": "商人",
    "author": "吳融",
    "content": [
      "百尺竿頭五兩斜，此生何處不為家。北拋衡岳南過雁，朝發襄陽暮看花。蹭蹬也應無陸地，團圓應覺有天涯。",
      "隨風逐浪年年別，卻笑如期八月槎。"
    ]
  },
  {
    "volume": 684,
    "sequence": 27,
    "title": "岐下聞杜鵑",
    "author": "吳融",
    "content": [
      "化去蠻鄉北，飛來渭水西。為多亡國恨，不忍故山啼。",
      "怨已驚秦鳳，靈應識漢雞。數聲煙漠漠，餘思草萋萋。",
      "樓迥波無際，林昏日又低。如何不腸斷，家近五雲溪。"
    ]
  },
  {
    "volume": 684,
    "sequence": 28,
    "title": "雨後聞思歸樂二首",
    "author": "吳融",
    "content": [
      "山禽連夜叫，兼雨未嘗休。盡道思歸樂，應多離別愁。",
      "我家方旅食，故國在滄洲。聞此不能寐，青燈茆屋幽。",
      "一夜鳥飛鳴，關關徹五更。似因歸路隔，長使別魂驚。",
      "未省愁雨暗，就中傷月明。須知越吟客，欹枕不勝情。"
    ]
  },
  {
    "volume": 684,
    "sequence": 29,
    "title": "中夜聞啼禽",
    "author": "吳融",
    "content": [
      "漠漠蒼蒼未五更，宿禽何處兩三聲。若非西澗回波觸，即是南塘急雨驚。金屋獨眠堪寄恨，商陵永訣更牽情。",
      "此時歸夢隨腸斷，半壁殘燈閃閃明。"
    ]
  },
  {
    "volume": 684,
    "sequence": 30,
    "title": "靈池縣見早梅",
    "author": "吳融",
    "content": [
      "小園晴日見寒梅，一寸鄉心萬里回。春日暖時拋笠澤，戰塵飛處上琴台。棲身未識登龍地，落筆元非倚馬才。",
      "待勒燕然歸未得，雪枝南畔少徘徊。"
    ]
  },
  {
    "volume": 684,
    "sequence": 31,
    "title": "野廟",
    "author": "吳融",
    "content": [
      "古原荒廟掩莓苔，何處喧喧鼓笛來。",
      "日暮鳥歸人散盡，野風吹起紙錢灰。"
    ]
  },
  {
    "volume": 684,
    "sequence": 32,
    "title": "閒書",
    "author": "吳融",
    "content": [
      "接鷺陪鸞漫得群，未如高臥紫溪雲。晉陽起義尋常見，湖口屯營取次聞。大底鷦鵬須自適，何嘗玉石不同焚。",
      "回看帶礪山河者，濟得危時沒舊勳。"
    ]
  },
  {
    "volume": 684,
    "sequence": 33,
    "title": "寄貫休上人",
    "author": "吳融",
    "content": [
      "別來如夢亦如雲，八字微言不復聞。世上浮沈應念我，筆端飛動只降君。幾同江步吟秋霽，更憶山房語夜分。",
      "見擬沃州尋舊約，且教丹頂許為鄰。"
    ]
  },
  {
    "volume": 684,
    "sequence": 34,
    "title": "書懷",
    "author": "吳融",
    "content": [
      "傍岩依樹結簷楹，夏物蕭疏景更清。灘響忽高何處雨，松陰自轉遠山晴。見多鄰犬遙相認，來慣幽禽近不驚。",
      "爭得便誇饒勝事，九衢塵裏免勞生。"
    ]
  },
  {
    "volume": 684,
    "sequence": 35,
    "title": "重陽日荊州作",
    "author": "吳融",
    "content": [
      "萬里投荒已自哀，高秋寓目更徘徊。濁醪任冷難辭醉，黃菊因暄卻未開。上國莫歸戎馬亂，故人何在塞鴻來。",
      "驚時感事俱無奈，不待殘陽下楚台。"
    ]
  },
  {
    "volume": 684,
    "sequence": 36,
    "title": "寄貫休",
    "author": "吳融",
    "content": [
      "休公何處在，知我宦情無。已似馮唐老，方知武子愚。",
      "一身仍更病，雙闕又須趨。若得重相見，冥心學半銖。"
    ]
  },
  {
    "volume": 684,
    "sequence": 37,
    "title": "秋日渚宮即事",
    "author": "吳融",
    "content": [
      "漠漠澹雲煙，秋歸澤國天。風高還促燕，雨細未妨蟬。",
      "靜引荒城望，涼驚旅枕眠。更堪憔悴裏，欲泛洞庭船。"
    ]
  },
  {
    "volume": 684,
    "sequence": 38,
    "title": "荊州寓居書懷",
    "author": "吳融",
    "content": [
      "一室四無鄰，荒郊接古津。幽閒消俗態，搖落露家貧。",
      "絕跡思浮海，修書懶寄秦。東西不復問，翻笑泣岐人。"
    ]
  },
  {
    "volume": 684,
    "sequence": 39,
    "title": "和嚴諫議蕭山廟十韻",
    "author": "吳融",
    "content": [
      "澤國瞻遺廟，雲韶仰舊名。一隅連障影，千仞落泉聲。",
      "老狖尋危棟，秋蛇束畫楹。路長資稅駕，歲儉絕豐盛。",
      "默默雖難測，昭昭本至平。豈知遷去客，自有複來兵。",
      "美舜歌徒作，欺堯犬正獰。近兼聞順動，敢複怨徂征。",
      "日出天須霽，風休海自清。肺腸無處說，一為啟聰明。"
    ]
  },
  {
    "volume": 684,
    "sequence": 40,
    "title": "松江晚泊",
    "author": "吳融",
    "content": [
      "樹遠天疑盡，江奔地欲隨。孤帆落何處，殘日更新離。",
      "客是淒涼本，情為系滯枝。寸腸無計免，應只楚猿知。"
    ]
  },
  {
    "volume": 684,
    "sequence": 41,
    "title": "湖州溪樓書獻鄭員外",
    "author": "吳融",
    "content": [
      "危檻等飛檣，閑追晚際涼。青林上雨色，白鳥破溪光。",
      "目以高須極，心因靜更傷。唯公舊相許，早晚侍長楊。"
    ]
  },
  {
    "volume": 684,
    "sequence": 42,
    "title": "秋興",
    "author": "吳融",
    "content": [
      "微雨過菰葦，野居生早涼。襟期漸蕭灑，精爽欲飛揚。",
      "魚買罾頭活，酒沽船上香。不緣人不用，始道靜勝忙。"
    ]
  },
  {
    "volume": 684,
    "sequence": 43,
    "title": "端居",
    "author": "吳融",
    "content": [
      "片雨過前汀，端居枕簟清。病魔隨暑退，詩思傍涼生。",
      "別燕殷勤語，殘蟬仿佛鳴。古來悲不盡，況我本多情。"
    ]
  },
  {
    "volume": 684,
    "sequence": 44,
    "title": "途中",
    "author": "吳融",
    "content": [
      "一棹歸何處，蒼茫落照昏。無人應失路，有樹始知春。",
      "湖岸春耕廢，江城戰鼓喧。儒冠解相誤，學劍盡乘軒。"
    ]
  },
  {
    "volume": 684,
    "sequence": 45,
    "title": "西陵夜居",
    "author": "吳融",
    "content": [
      "寒潮落遠汀，暝色入柴扃。漏永沉沉靜，燈孤的的清。",
      "林風移宿鳥，池雨定流螢。盡夜成愁絕，啼蛩莫近庭。"
    ]
  },
  {
    "volume": 684,
    "sequence": 46,
    "title": "燕雛",
    "author": "吳融",
    "content": [
      "掠水身猶重，偎風力尚微。瓦苔難定立，簷雨忽喧歸。",
      "未識重溟遠，先愁一葉飛。銜泥在他日，兩兩占春暉。"
    ]
  },
  {
    "volume": 684,
    "sequence": 47,
    "title": "新秋",
    "author": "吳融",
    "content": [
      "白髮又經秋，端居海上洲。無機因事發，有涕為時流。",
      "新酒乘涼壓，殘棋隔夜收。公車無路入，同拜老閑侯。"
    ]
  },
  {
    "volume": 684,
    "sequence": 48,
    "title": "題越州法華寺",
    "author": "吳融",
    "content": [
      "寺在五峰陰，穿緣一徑尋。雲藏古殿暗，石護小房深。",
      "宿鳥連僧定，寒猿應客吟。上方應見海，月出試登臨。"
    ]
  },
  {
    "volume": 684,
    "sequence": 49,
    "title": "寒食洛陽道",
    "author": "吳融",
    "content": [
      "路岐無樂處，時節倍思家。彩索颺輕吹，黃鸝啼落花。",
      "連幹馳寶馬，曆祿鬥香車。行客勝回首，看看春日斜。"
    ]
  },
  {
    "volume": 684,
    "sequence": 50,
    "title": "憶事",
    "author": "吳融",
    "content": [
      "去年花下把金卮，曾賦楊花數句詩。",
      "回首朱門閉荒草，如今愁到牡丹時。"
    ]
  },
  {
    "volume": 684,
    "sequence": 51,
    "title": "金陵遇悟空上人",
    "author": "吳融",
    "content": [
      "東閣無人事渺茫，老僧持缽過丹陽。",
      "十年棲止如何報，好與南譙剩炷香。"
    ]
  },
  {
    "volume": 684,
    "sequence": 52,
    "title": "途中",
    "author": "吳融",
    "content": [
      "柳弱風長在，雲輕雨易休。不勞芳草色，更惹夕陽愁。",
      "萬里獨歸去，五陵無與遊。春心漸傷盡，何處有高樓。"
    ]
  },
  {
    "volume": 684,
    "sequence": 53,
    "title": "秋園",
    "author": "吳融",
    "content": [
      "始憐春草細霏霏，不覺秋來綠漸稀。",
      "惆悵擷芳人散盡，滿園煙露蝶高飛。"
    ]
  },
  {
    "volume": 684,
    "sequence": 54,
    "title": "富春",
    "author": "吳融",
    "content": [
      "天下有水亦有山，富春山水非人寰。",
      "長川不是春來綠，千峰倒影落其間。"
    ]
  },
  {
    "volume": 684,
    "sequence": 55,
    "title": "山居即事",
    "author": "吳融",
    "content": [
      "小亭前面接青崖，白石交加襯綠苔。",
      "日暮松聲滿階砌，不關風雨鶴歸來。"
    ]
  },
  {
    "volume": 684,
    "sequence": 56,
    "title": "寓言",
    "author": "吳融",
    "content": [
      "非明非暗朦朦月，不暖不寒慢慢風。",
      "獨臥空床好天氣，平生閒事到心中。"
    ]
  },
  {
    "volume": 684,
    "sequence": 57,
    "title": "華清宮二首",
    "author": "吳融",
    "content": [
      "四郊飛雪暗雲端，唯此宮中落旋幹。",
      "綠樹碧簷相掩映，無人知道外邊寒。",
      "長生秘殿倚青蒼，擬敵金庭不死鄉。",
      "無奈逝川東去急，秦陵松柏滿殘陽。"
    ]
  },
  {
    "volume": 684,
    "sequence": 58,
    "title": "過九成宮",
    "author": "吳融",
    "content": [
      "鳳輦東歸二百年，九成宮殿半荒阡。魏公碑字封蒼蘚，文帝泉聲落野田。碧草斷沾仙掌露，綠楊猶憶禦爐煙。",
      "升平舊事無人說，萬疊青山但一川。"
    ]
  },
  {
    "volume": 684,
    "sequence": 59,
    "title": "出潼關",
    "author": "吳融",
    "content": [
      "重門隨地險，一徑入天開。華岳眼前盡，黃河腳底來。",
      "飛軒何滿路，丹陛正求才。獨我疏慵質，飄然又此回。"
    ]
  },
  {
    "volume": 684,
    "sequence": 60,
    "title": "過丹陽",
    "author": "吳融",
    "content": [
      "雲陽縣郭半郊坰，風雨蕭條萬古情。山帶梁朝陵路斷，水連劉尹宅基平。桂枝自折思前代，藻鑒難逢恥後生。",
      "遺事滿懷兼滿目，不堪孤棹艤荒城。"
    ]
  },
  {
    "volume": 684,
    "sequence": 61,
    "title": "和人題武城寺",
    "author": "吳融",
    "content": [
      "神清已覺三清近，目斷仍勞萬象牽。渭水遠含秋草渡，漢陵高枕夕陽天。半岩雲粉千竿竹，滿寺風雷百尺泉。",
      "別有闌幹壓行路，看人塵土竟流年。"
    ]
  },
  {
    "volume": 684,
    "sequence": 62,
    "title": "長安裏中聞猿",
    "author": "吳融",
    "content": [
      "夾巷重門似海深，楚猿爭得此中吟。一聲紫陌才回首，萬里青山已到心。慣倚客船和雨聽，可堪侯第見塵侵。",
      "無因永夜聞清嘯，禁路人歸月自沈。"
    ]
  },
  {
    "volume": 684,
    "sequence": 63,
    "title": "岐下聞子規",
    "author": "吳融",
    "content": [
      "劍閣西南遠鳳台，蜀魂何事此飛來。偶因隴樹相迷至，唯恐邊風卻送回。只有花知啼血處，更無猿替斷腸哀。",
      "誰憐越客曾聞處，月落江平曉霧開。"
    ]
  },
  {
    "volume": 684,
    "sequence": 64,
    "title": "敷水有丐者雲是馬侍中諸孫，憫而有贈",
    "author": "吳融",
    "content": [
      "天地塵昏九鼎危，大貂曾出武侯師。一心忠赤山河見，百戰功名日月知。舊宅已聞栽禁樹，諸孫仍見丐征岐。",
      "而今不要教人識，正藉將軍死鬥時。"
    ]
  },
  {
    "volume": 684,
    "sequence": 65,
    "title": "還俗尼",
    "author": "吳融",
    "content": [
      "柳眉梅額倩妝新，笑脫袈裟得舊身。三峽卻為行雨客，九天曾是散花人。空門付與悠悠夢，寶帳迎回暗暗春。",
      "寄語江南徐孝克，一生長短托清塵。"
    ]
  },
  {
    "volume": 684,
    "sequence": 66,
    "title": "彭門用兵後經汴路三首",
    "author": "吳融",
    "content": [
      "長亭一望一徘徊，千里關河百戰來。細柳舊營猶鎖月，祁連新塚已封苔。霜凋綠野愁無際，燒接黃雲慘不開。",
      "若比江南更牢落，子山詞賦莫興哀。",
      "隋堤風物已淒涼，堤下仍多舊戰場。金鏃有苔人拾得，蘆花無主鳥銜將。秋聲暗促河聲急，野色遙連日色黃。",
      "獨上寒城正愁絕，戍鼙驚起雁行行。",
      "鐵馬雲旗夢渺茫，東來無處不堪傷。風吹白草人行少，月落空城鬼嘯長。一自紛爭驚宇宙，可憐蕭索絕煙光。",
      "曾為塞北閒遊客，遼水天山未斷腸。"
    ]
  },
  {
    "volume": 684,
    "sequence": 67,
    "title": "寄殿院高侍禦",
    "author": "吳融",
    "content": [
      "黃梅雨細冪長洲，柳密花疏水慢流。釣艇正尋逋客去，繡衣方結少年游。風前不肯看垂手，燈下還應惜裹頭。",
      "一夜自憐無羽翼，獨當何遜滴階愁。"
    ]
  },
  {
    "volume": 684,
    "sequence": 68,
    "title": "新安道中玩流水",
    "author": "吳融",
    "content": [
      "一渠春碧弄潺潺，密竹繁花掩映間。看處便須終日住，算來爭得此身閑。縈紆似接迷春洞，清冷應連有雪山。",
      "上卻征車再回首，了然塵土不相關。"
    ]
  },
  {
    "volume": 684,
    "sequence": 69,
    "title": "憶釣舟",
    "author": "吳融",
    "content": [
      "青山小隱枕潺湲，一葉垂綸幾溯沿。後浦春風隨興去，南塘秋雨有時眠。慣沖曉霧驚群雁，愛颭殘陽入亂煙。",
      "回首無人寄惆悵，九衢塵土困揚鞭。"
    ]
  },
  {
    "volume": 684,
    "sequence": 70,
    "title": "靈寶縣西側津",
    "author": "吳融",
    "content": [
      "碧溪瀲瀲流殘陽，晴沙兩兩眠鴛鴦。柳花無賴苦多暇，蛺蝶有情長自忙。千里宦游成底事，每年風景是他鄉。",
      "高歌一曲垂鞭去，盡日無人識楚狂。"
    ]
  },
  {
    "volume": 684,
    "sequence": 71,
    "title": "即席",
    "author": "吳融",
    "content": [
      "家住叢台舊，名參絳圃新。醉波疑奪燭，嬌態欲沈春。",
      "伴雨聊過楚，歸雲定占秦。桃花正濃暖，爭不浪迷人。"
    ]
  },
  {
    "volume": 684,
    "sequence": 72,
    "title": "出遲",
    "author": "吳融",
    "content": [
      "園密花藏易，樓深月到難。酒虛留客盡，燈暗遠更殘。",
      "麝想眉間印，鴉知頂上盤。文王之囿小，莫惜借人看。"
    ]
  },
  {
    "volume": 684,
    "sequence": 73,
    "title": "送僧歸日本國",
    "author": "吳融",
    "content": [
      "滄溟分故國，渺渺泛杯歸。天盡終期到，人生此別稀。",
      "無風亦駭浪，未午已斜暉。系帛何須雁，金烏日日飛。"
    ]
  },
  {
    "volume": 684,
    "sequence": 74,
    "title": "送僧歸破山寺",
    "author": "吳融",
    "content": [
      "萬里指吳山，高秋杖錫還。別來雙闕老，歸去片雲閑。",
      "師在有無外，我嬰塵土間。居然本相別，不要慘離顏。"
    ]
  },
  {
    "volume": 684,
    "sequence": 75,
    "title": "夏夜有寄",
    "author": "吳融",
    "content": [
      "月上簟如水，軒高簾在鉤。竹聲寒不夏，蛩思靜先秋。",
      "偶得清宵興，方知白日愁。所思何處遠，斜漢欲低流。"
    ]
  },
  {
    "volume": 684,
    "sequence": 76,
    "title": "春詞",
    "author": "吳融",
    "content": [
      "鸞鏡長侵夜，鴛衾不識寒。羞多轉面語，妒極定睛看。",
      "金市舊居近，鈿車新造寬。春期莫相誤，一日百花殘。"
    ]
  },
  {
    "volume": 684,
    "sequence": 77,
    "title": "汴上晚泊",
    "author": "吳融",
    "content": [
      "亭上風猶急，橋邊月已斜。柳寒難吐絮，浪濁不成花。",
      "岐路春三月，園林海一涯。蕭然正無寐，夜櫓莫咿啞。"
    ]
  },
  {
    "volume": 684,
    "sequence": 78,
    "title": "送僧南游",
    "author": "吳融",
    "content": [
      "戰鼙鳴未已，瓶屨抵何鄉。偶別塵中易，貪歸物外忙。",
      "後蟬拋鄠杜，先雁下瀟湘。不得從師去，殷勤謝草堂。"
    ]
  },
  {
    "volume": 684,
    "sequence": 79,
    "title": "戲",
    "author": "吳融",
    "content": [
      "恨極同填海，情長抵導江。丁香從小結，蓮子徹枝雙。",
      "整髻花當檻，吹燈月在窗。秦台非久計，早晚降霓幢。"
    ]
  },
  {
    "volume": 684,
    "sequence": 80,
    "title": "雪中寄盧延讓秀才",
    "author": "吳融",
    "content": [
      "苦貧皆共雪，吾子豈同悲。永日應無食，經宵必有詩。",
      "渚宮寒過節，華省試臨期。努力圖西去，休將凍餒辭。"
    ]
  }
]