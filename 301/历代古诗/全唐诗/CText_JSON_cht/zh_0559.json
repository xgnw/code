[
  {
    "volume": 559,
    "sequence": 1,
    "title": "春日旅舍書懷",
    "author": "薛能",
    "content": [
      "出去歸來旅食人，麻衣長帶幾坊塵。開門草色朝無客，落案燈花夜一身。貧舍臥多消永日，故園鶯老憶殘春。",
      "蹉跎冠蓋誰相念，二十年中盡苦辛。"
    ]
  },
  {
    "volume": 559,
    "sequence": 2,
    "title": "秋日將離滑台酬所知二首",
    "author": "薛能",
    "content": [
      "身起中宵骨亦驚，一分年少已無成。松吹竹簟朝眠冷，雨濕蔬餐宿疾生。僮汲野泉兼土味，馬磨霜樹作秋聲。",
      "相知莫話詩心苦，未似前賢取得名。",
      "燈澀秋光靜不眠，葉聲身影客窗前。閑園露濕鳴蛩夜，急雨風吹落木天。城見遠山應北嶽，野多空地本南燕。",
      "明朝欲別忘形處，愁把離杯聽管弦。"
    ]
  },
  {
    "volume": 559,
    "sequence": 3,
    "title": "下第後夷門乘舟至永城驛題",
    "author": "薛能",
    "content": [
      "秋賦春還計盡違，自知身是拙求知。唯思曠海為休處，忽喜孤舟似去時。連浦一城兼汴宋，夾堤千柳雜唐隋。",
      "從來此恨皆前達，敢負吾君作楚辭。"
    ]
  },
  {
    "volume": 559,
    "sequence": 4,
    "title": "秋夜旅舍寓懷",
    "author": "薛能",
    "content": [
      "庭鎖荒蕪獨夜吟，西風吹動故山心。三秋木落半年客，滿地月明何處砧。漁唱亂沿汀鷺合，雁聲寒咽隴雲深。",
      "平生只有松堪對，露浥霜欺不受侵。"
    ]
  },
  {
    "volume": 559,
    "sequence": 5,
    "title": "洛下寓懷",
    "author": "薛能",
    "content": [
      "胡為遭遇孰為官，朝野君親各自歡。敢向官途爭虎首，尚嫌身累愛豬肝。冰霜穀口晨樵遠，星火爐邊夜坐寒。",
      "唯有報恩心未剖，退居猶欲佩芄蘭。"
    ]
  },
  {
    "volume": 559,
    "sequence": 6,
    "title": "題平湖",
    "author": "薛能",
    "content": [
      "平湖湖畔雨晴新，南北東西不隔塵。映野煙波浮動日，損花風雨寂寥春。山無俗路藏高士，岸泊仙舟憶主人。",
      "那得載來都未保，此心離此甚情親。"
    ]
  },
  {
    "volume": 559,
    "sequence": 7,
    "title": "平陽寓懷",
    "author": "薛能",
    "content": [
      "晉國風流阻洳川，家家弦管路岐邊。曾為郡職隨分竹，亦作歌詞乞採蓮。北榭遠峰閑即望，西湖殘景醉常眠。",
      "牆花此日休回避，不是當時惡少年。"
    ]
  },
  {
    "volume": 559,
    "sequence": 8,
    "title": "留題汾上舊居",
    "author": "薛能",
    "content": [
      "鄉園一別五年歸，回首人間總禍機。尚勝鄰翁常寂寞，敢嫌裘馬未輕肥。塵顏不見應消落，庭樹曾栽已合圍。",
      "難說累牽還卻去，可憐榆柳尚依依。"
    ]
  },
  {
    "volume": 559,
    "sequence": 9,
    "title": "懷汾上舊居",
    "author": "薛能",
    "content": [
      "素汾千載傍吾家，常憶衡門對浣紗。好事喜逢投宿客，刈田因得自生瓜。山頭鼓笛陰沉廟，陌上薪蒸突兀車。",
      "投暗作珠何所用，被人專擬害靈蛇。"
    ]
  },
  {
    "volume": 559,
    "sequence": 10,
    "title": "送同儒大德歸柏梯寺",
    "author": "薛能",
    "content": [
      "柏梯還擬謝微官，遙擬千峰送法蘭。行徑未曾青石斷，拂床終有白雲殘。京塵濯後三衣潔，山舍禪初萬象安。",
      "薇蕨縱多師莫踏，我心猶欲盡圖看。"
    ]
  },
  {
    "volume": 559,
    "sequence": 11,
    "title": "春日使府寓懷二首",
    "author": "薛能",
    "content": [
      "一想流年百事驚，已拋漁父戴塵纓。青春背我堂堂去，白髮欺人故故生。道困古來應有分，詩傳身後亦何榮。",
      "誰憐合負清朝力，獨把風騷破鄭聲。",
      "平生無解亦無操，永日書生坐獨勞。唯覺宦情如水薄，不知人事有山高。孤心好直迍猶強，病發慵梳癢更搔。",
      "何事故溪歸未得，幾拋清淺泛紅桃。"
    ]
  },
  {
    "volume": 559,
    "sequence": 12,
    "title": "許州題德星亭",
    "author": "薛能",
    "content": [
      "瀵水南流東有堤，堤邊亭是武陵溪。槎松配石堪僧坐，蕊杏含春欲鳥啼。高樹月生滄海外，遠郊山在夕陽西。",
      "頻來不似軍從事，只戴紗巾曳杖藜。"
    ]
  },
  {
    "volume": 559,
    "sequence": 13,
    "title": "送人歸上党",
    "author": "薛能",
    "content": [
      "燕台基壞穴狐蛇，計拙因循歲月賒。兵革未銷王在鎬，桑蠶臨熟客還家。霏微對岸漳邊雨，堆阜鄰疆薊北沙。",
      "若到長平戰場地，為求遺鏃辟魔邪。"
    ]
  },
  {
    "volume": 559,
    "sequence": 14,
    "title": "春日重游平湖",
    "author": "薛能",
    "content": [
      "湖上春風發管弦，須臨三十此離筵。離人忽有重來日，游女初非舊少年。官職已辜疲瘵望，詩名空被後生傳。",
      "啼鶯莫惜蹉跎恨，閒事聽吟一兩篇。"
    ]
  },
  {
    "volume": 559,
    "sequence": 15,
    "title": "並州",
    "author": "薛能",
    "content": [
      "少年流落在並州，裘脫文君取次遊。攜挈共過芳草渡，登臨齊憑綠楊樓。庭前蛺蝶春方好，床上樗蒲宿未收。",
      "坊號偃松人在否，餅爐南畔曲西頭。"
    ]
  },
  {
    "volume": 559,
    "sequence": 16,
    "title": "相國隴西公南征，能以留務獨宿府城作",
    "author": "薛能",
    "content": [
      "吾君賢相事南征，獨宿軍廚負請纓。燈室臥孤如怨別，月階簪草似臨行。高墉撼鐸思巴棧，老木嗥風念野營。",
      "殊憶好僧招不及，夜來倉卒鎖嚴城。"
    ]
  },
  {
    "volume": 559,
    "sequence": 17,
    "title": "早春書事",
    "author": "薛能",
    "content": [
      "百蠻降伏委三秦，錦裏風回歲已新。渠濫水泉花巷濕，日銷冰雪柳營春。何年道勝蘇群物，盡室天涯是旅人。",
      "焚卻蜀書宜不讀，武侯無可律餘身。"
    ]
  },
  {
    "volume": 559,
    "sequence": 18,
    "title": "春日書懷",
    "author": "薛能",
    "content": [
      "伯牙琴絕豈求知，往往情牽自有詩。壟月正當寒食夜，春陰初過海棠時。耽書未必酬良相，斷酒唯堪作老師。",
      "多病不任衣更薄，東風臺上莫相吹。"
    ]
  },
  {
    "volume": 559,
    "sequence": 19,
    "title": "投杜舍人",
    "author": "薛能",
    "content": [
      "床上新詩詔草和，欄邊清酒落花多。閑消白日舍人宿，夢覺紫薇山鳥過。春刻幾分添禁漏，夏桐初葉滿庭柯。",
      "風騷委地苦無主，此事聖君終若何。"
    ]
  },
  {
    "volume": 559,
    "sequence": 20,
    "title": "獻僕射相公",
    "author": "薛能",
    "content": [
      "清如冰雪重如山，百辟嚴趨禮絕攀。強虜外聞應喪膽，平人相見盡開顏。朝廷有道青春好，門館無私白日閑。",
      "致卻垂衣更何事，幾多詩句詠關關。"
    ]
  },
  {
    "volume": 559,
    "sequence": 21,
    "title": "上鹽鐵尚書",
    "author": "薛能",
    "content": [
      "南宮環雉隔囂塵，況值清齋宿大臣。城絕鼓鐘更點後，雨涼煙樹月華新。簷前漱曉穹蒼碧，庭下眠秋沆瀣津。",
      "聞說務閒心更靜，此時憂國合求人。"
    ]
  },
  {
    "volume": 559,
    "sequence": 22,
    "title": "漢南春望",
    "author": "薛能",
    "content": [
      "獨尋春色上高臺，三月皇州駕未回。幾處松筠燒後死，誰家桃李亂中開。奸邪用法原非法，唱和求才不是才。",
      "自古浮雲蔽白日，洗天風雨幾時來。"
    ]
  },
  {
    "volume": 559,
    "sequence": 23,
    "title": "晚春",
    "author": "薛能",
    "content": [
      "惡憐風景極交親，每恨年年作瘦人。臥晚不曾拋好夜，情多唯欲哭殘春。陰成杏葉才通日，雨著楊花已汙塵。",
      "無限後期知有在，只愁煩作總戎身。"
    ]
  },
  {
    "volume": 559,
    "sequence": 24,
    "title": "將赴鎮過太康縣有題",
    "author": "薛能",
    "content": [
      "才入東郊便太康，自聽何暮豈龔黃。晴村透日桑榆影，曉露濕秋禾黍香。十萬旌旗移巨鎮，幾多輗軏負孤莊。",
      "時人欲識征東將，看取欃槍落太荒。"
    ]
  },
  {
    "volume": 559,
    "sequence": 25,
    "title": "彭門解嘲二首",
    "author": "薛能",
    "content": [
      "嗚嗚吹角貳師營，落日身閑笑傲行。盡覺文章尊萬事，卻嫌官職剩雙旌。終休未擬降低屈，忽遇還須致太平。",
      "頻上水樓誰會我，泗濱浮磬是同聲。",
      "傷禽棲後意猶驚，偶向黐竿脫此生。身外不思簪組事，耳中唯要管弦聲。耽吟乍可妨時務，淺飲無因致宿酲。",
      "秦客莫嘲瓜戍遠，水風瀟灑是彭城。"
    ]
  },
  {
    "volume": 559,
    "sequence": 26,
    "title": "清河泛舟",
    "author": "薛能",
    "content": [
      "都人層立似山丘，坐嘯將軍擁棹游。繞郭煙波浮泗水，一船絲竹載涼州。城中睹望皆丹雘，旗裏驚飛盡白鷗。",
      "儒將不須誇郤縠，未聞詩句解風流。"
    ]
  },
  {
    "volume": 559,
    "sequence": 27,
    "title": "新竹",
    "author": "薛能",
    "content": [
      "柳營茅土倦粗材，因向山家乞翠栽。清露便教終夜滴，好風疑是故園來。欄邊匠去朱猶濕，溉後蟲浮穴暗開。",
      "他日會應威鳳至，莫辭公府受塵埃。"
    ]
  },
  {
    "volume": 559,
    "sequence": 28,
    "title": "晚春",
    "author": "薛能",
    "content": [
      "征東留滯一年年，又向軍前遇火前。畫出鷁舟宜祓禊，鏤成雞卵有秋千。澄明煙水孤城立，狼藉風花落日眠。",
      "賴指清和櫻筍熟，不然愁殺暮春天。"
    ]
  },
  {
    "volume": 559,
    "sequence": 29,
    "title": "題彭祖樓",
    "author": "薛能",
    "content": [
      "新晴天狀濕融融，徐國灘聲上下洪。極目澄鮮無限景，入懷輕好可憐風。身防潦倒師彭祖，妓擁登臨愧謝公。",
      "誰致此樓潛惠我，萬家殘照在河東。"
    ]
  },
  {
    "volume": 559,
    "sequence": 30,
    "title": "漢廟祈雨回陽春亭有懷",
    "author": "薛能",
    "content": [
      "南榮軒檻接城闉，適罷祈農此訪春。九九已從南至盡，芊芊初傍北籬新。池中水是前秋雨，陌上風驚自古塵。",
      "欲召羅敷傾一盞，乘閑言語不容人。"
    ]
  },
  {
    "volume": 559,
    "sequence": 31,
    "title": "送李倍秀才",
    "author": "薛能",
    "content": [
      "南朝才子尚途窮，畢竟應須問葉公。書劍伴身離泗上，雪風吹面立船中。家園棗熟歸圭竇，會府槐疏試射弓。",
      "相顧日偏留不得，夜深聊欲一杯同。"
    ]
  },
  {
    "volume": 559,
    "sequence": 32,
    "title": "重遊德星亭感事",
    "author": "薛能",
    "content": [
      "潁水川中枕水台，當時離別此重來。舟沉土岸生新草，詩映紗籠有薄埃。事系興亡人少到，地當今古我遲回。",
      "殘陽照樹明於旭，猶向池邊把酒杯。"
    ]
  },
  {
    "volume": 559,
    "sequence": 33,
    "title": "許州題觀察判官廳",
    "author": "薛能",
    "content": [
      "三載從戎類系匏，重游全許尚分茅。劉郎別後無遺履，丁令歸來有舊巢。冬暖井梧多未落，夜寒窗竹自相敲。",
      "纖腰弟子知千恨，笑與揚雄作解嘲。"
    ]
  },
  {
    "volume": 559,
    "sequence": 34,
    "title": "閑題",
    "author": "薛能",
    "content": [
      "八年藩翰似僑居，只此誰知報玉除。舊將已成三僕射，老身猶是六尚書。時丁厚讟終無咎，道致中興尚有餘。",
      "為問春風誰是主，空催弱柳擬何如。"
    ]
  },
  {
    "volume": 559,
    "sequence": 35,
    "title": "送福建李大夫",
    "author": "薛能",
    "content": [
      "洛州良牧帥甌閩，曾是西垣作諫臣。紅旆已勝前尹正，尺書猶帶舊絲綸。秋來海有幽都雁，船到城添外國人。",
      "行過小藩應大笑，只知誇近不知貧。"
    ]
  },
  {
    "volume": 559,
    "sequence": 36,
    "title": "送李倍巡官歸永樂舊居",
    "author": "薛能",
    "content": [
      "羨君歸去五峰前，往往星河實見仙。麥壟夏枯成廢地，棗枝秋赤近高天。山泉飲犢流多變，村酒經蠶味可憐。",
      "曾約道門終老住，步虛聲裏寄閑眠。"
    ]
  },
  {
    "volume": 559,
    "sequence": 37,
    "title": "贈歌者",
    "author": "薛能",
    "content": [
      "一字新聲一顆珠，轉喉疑是擊珊瑚。聽時坐部音中有，唱後櫻花葉裏無。漢浦蔑聞虛解佩，臨邛焉用枉當壚。",
      "誰人得向青樓宿，便是仙郎不是夫。"
    ]
  },
  {
    "volume": 559,
    "sequence": 38,
    "title": "舞者",
    "author": "薛能",
    "content": [
      "綠毛釵動小相思，一唱南軒日午時。慢靸輕裾行欲近，待調諸曲起來遲。筵停匕箸無非聽，吻帶宮商儘是詞。",
      "為問傾城年幾許，更勝瓊樹是瓊枝。"
    ]
  },
  {
    "volume": 559,
    "sequence": 39,
    "title": "天際識歸舟",
    "author": "薛能",
    "content": [
      "斜日滿江樓，天涯照背流。同人在何處，遠目認孤舟。",
      "帆省當時席，歌聲舊日謳。人浮津濟晚，棹倚泬寥秋。",
      "晴闊忻全見，歸遲怪久遊。離居意無限，貪此望難休。"
    ]
  },
  {
    "volume": 559,
    "sequence": 40,
    "title": "和曹侍禦除夜有懷",
    "author": "薛能",
    "content": [
      "有病無媒客，多慵亦太疏。自憐成叔夜，誰與薦相如。",
      "嗜退思年老，諳空笑歲除。跡閑過寺宿，頭暖近階梳。",
      "春立窮冬後，陽生舊物初。葉多庭不掃，根在徑新鋤。",
      "田事終歸彼，心情倦老於。斫材須見像，藏劍豈為魚。",
      "效淺慚尹祿，恩多負辟書。酬知必擬共，勿使浪躊躇。"
    ]
  },
  {
    "volume": 559,
    "sequence": 41,
    "title": "華清宮和杜舍人",
    "author": "薛能",
    "content": [
      "五十年天子，離宮仰峻牆。登封時正泰，禦宇日何長。",
      "上位先名實，中興事憲章。起戎輕甲胄，餘地複河湟。",
      "道降玄元祖，儒封孔子王。因緣百司署，聚會一人湯。",
      "渭水波搖綠，秦山草半黃。馬馴金勒細，鷹健玉鈴鏘。",
      "下箭朱方滿，鳴鞭皓腕攘。畋思獲呂望，諫只避周昌。",
      "兔跡貪前逐，梟心不早防。幾添鸚鵡勸，先賜荔枝嘗。",
      "月鎖千門靜，天吹一笛涼。細音搖羽佩，輕步宛霓裳。",
      "禍亂基潛結，升平意遽忘。衣冠逃犬虜，鼙鼓動漁陽。",
      "外戚心殊迫，中原事可量。血埋妃子豔，刃斷祿兒腸。",
      "近侍煙塵隔，前蹤輦路荒。益知迷寵佞，遺恨喪賢良。",
      "北闕尊明主，南宮遜上皇。禁清餘鳳吹，池冷睡龍光。",
      "祝壽山猶在，流年水共傷。杜鵑魂厭蜀，蝴蝶夢悲莊。",
      "雀卵遺雕栱，蟲絲罥畫梁。紫苔侵壁潤，紅樹閉門芳。",
      "守吏齊鴛瓦，耕民得翠璫。登年昔酺樂，講武舊兵場。",
      "暮草深岩翠，幽花墜徑香。不堪垂白叟，行折禦溝楊。"
    ]
  },
  {
    "volume": 559,
    "sequence": 42,
    "title": "送浙東王大夫",
    "author": "薛能",
    "content": [
      "天爵擅忠貞，皇恩複寵榮。遠源過晉史，甲族本緱笙。",
      "亞相兼尤美，周行歷盡清。制除天近曉，衙謝草初生。",
      "賓客招閑地，戎裝擁上京。九街鳴玉勒，一宅照紅旌。",
      "細雨當離席，遙花顯去程。佩刀畿甸色，歌吹館橋聲。",
      "騕褭從秦賜，艅艎到汴迎。步沙逢霽月，宿岸致嚴更。",
      "渤澥流東鄙，天臺壓屬城。眾談稱重鎮，公意念疲甿。",
      "井邑曾多難，瘡痍此未平。察應均賦斂，逃必複桑耕。",
      "隼重權兼帥，鼉雄設有兵。越台隨厚俸，剡硾得尤名。",
      "夜蠟州中宴，春風部外行。香奩扃鳳詔，朱篆動龍坑。",
      "報後功何患，投虛論素精。征還真指掌，感激自關情。",
      "舊業懷昏作，微班負旦評。空餘騷雅事，千古傲劉楨。"
    ]
  },
  {
    "volume": 559,
    "sequence": 43,
    "title": "送李殷游京西",
    "author": "薛能",
    "content": [
      "立馬送君地，黯然愁到身。萬途皆有匠，六義獨無人。",
      "莫怪敢言此，已能甘世貧。時來貴亦在，事是掩何因。",
      "投刺皆羈旅，游邊更苦辛。岐山終蜀境，涇水複蠻塵。",
      "埋沒餐須強，炎蒸醉莫頻。俗徒欺合得，吾道死終新。",
      "展分先難許，論詩永共親。歸京稍作意，充斥犯西鄰。"
    ]
  },
  {
    "volume": 559,
    "sequence": 44,
    "title": "長安送友人之黔南",
    "author": "薛能",
    "content": [
      "衡嶽猶雲過，君家獨幾千。心從賤遊話，分向禁城偏。",
      "陸路終何處，三湘在素船。琴書去迢遞，星路照潺湲。",
      "台鏡簪秋晚，盤蔬飯雨天。同文到鄉盡，殊國共行連。",
      "後會應多日，歸程自一年。貧交永無忘，孤進合相憐。"
    ]
  },
  {
    "volume": 559,
    "sequence": 45,
    "title": "寄李頻",
    "author": "薛能",
    "content": [
      "長安千萬蹊，迷者自多迷。直性身難達，良時日易低。",
      "環簷消舊雪，晴氣滿春泥。那得同君去，逢峰苦愛齊。"
    ]
  },
  {
    "volume": 559,
    "sequence": 46,
    "title": "贈苗端公二首",
    "author": "薛能",
    "content": [
      "繁總近何如，君才必有餘。身歡步兵酒，吏寫魯連書。",
      "坐默聞鼙吹，庭班見雪初。沉碑若果去，一為訪鄰居。",
      "至老不相疏，斯言不是虛。兩心宜一體，同舍又鄰居。",
      "曉角秋砧外，清雲白月初。從軍何有用，未造魯連書。"
    ]
  },
  {
    "volume": 559,
    "sequence": 47,
    "title": "寄河南鄭侍郎",
    "author": "薛能",
    "content": [
      "三峽與三壕，門闌夢去勞。細冰和洛水，初雪灑嵩高。",
      "大雅何由接，微榮亦已逃。寒窗不可寐，風地葉蕭騷。"
    ]
  },
  {
    "volume": 559,
    "sequence": 48,
    "title": "蒙恩除侍御史行次華州寄蔣相",
    "author": "薛能",
    "content": [
      "林下天書起遁逃，不堪移疾入塵勞。黃河近岸陰風急，仙掌臨關旭日高。行野眾喧聞雁發，宿亭孤寂有狼嗥。",
      "荀家位極兼禪理，應笑埋輪著所操。"
    ]
  },
  {
    "volume": 559,
    "sequence": 49,
    "title": "寄唐州楊郎中",
    "author": "薛能",
    "content": [
      "關睢憔悴一儒生，忽把魚須事聖明。貧得俸錢還乍喜，晚登朝序卻無榮。前年坐蜀同樽俎，此日邊淮獨旆旌。",
      "班列道孤君不見，曲江春暖共僧行。"
    ]
  },
  {
    "volume": 559,
    "sequence": 50,
    "title": "塞上蒙汝州任中丞寄書",
    "author": "薛能",
    "content": [
      "三省推賢兩掖才，關東深許稍遲回。舟浮汝水通淮去，雨出嵩峰到郡來。投劄轉京憂不遠，枉緘經虜喜初開。",
      "西樓一望知無極，更與何人把酒杯。"
    ]
  },
  {
    "volume": 559,
    "sequence": 51,
    "title": "題鹽鐵李尚書滻州別業",
    "author": "薛能",
    "content": [
      "鹿原陰面滻州湄，坐覺林泉逼夢思。閑景院開花落後，濕香風好雨來時。鄰驚麥野聞雛雉，別創茅亭住老師。",
      "備足好中還有闕，許昌軍裏李陵詩。"
    ]
  }
]