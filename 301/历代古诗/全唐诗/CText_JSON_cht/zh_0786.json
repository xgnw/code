[
  {
    "volume": 786,
    "sequence": 1,
    "title": "題長樂驛壁",
    "author": "無名氏",
    "content": [
      "三十驊騮一烘塵，來時不鎖杏園春。",
      "楊花滿地如飛雪，應有偷遊曲水人。"
    ]
  },
  {
    "volume": 786,
    "sequence": 2,
    "title": "絕句",
    "author": "無名氏",
    "content": [
      "傳聞天子訪沈淪，萬里懷書西入秦。",
      "早知不用無媒客，恨別江南楊柳春。"
    ]
  },
  {
    "volume": 786,
    "sequence": 3,
    "title": "題取經詩",
    "author": "無名氏",
    "content": [
      "晉宋齊梁唐代間，高僧求法離長安。去人成百歸無十，後者安知前者難。路遠碧天唯冷結，沙河遮日力疲殫。",
      "後賢如未諳斯旨，往往將經容易看。"
    ]
  },
  {
    "volume": 786,
    "sequence": 4,
    "title": "題水心寺水軒",
    "author": "無名氏",
    "content": [
      "分飛南渡春風晚，卻返家林事業空。",
      "無限離情似楊柳，萬條垂向楚江東。"
    ]
  },
  {
    "volume": 786,
    "sequence": 5,
    "title": "王昭君",
    "author": "無名氏",
    "content": [
      "猗蘭恩寵歇，昭陽幸禦稀。朝辭漢闕去，夕見胡塵飛。",
      "寄信秦樓下，因書秋雁歸。"
    ]
  },
  {
    "volume": 786,
    "sequence": 6,
    "title": "王昭君",
    "author": "無名氏",
    "content": [
      "一回望月一回悲，望月月移人不移。",
      "何時得見漢朝使，為妾傳書斬畫師。"
    ]
  },
  {
    "volume": 786,
    "sequence": 7,
    "title": "粉箋題詩",
    "author": "無名氏",
    "content": [
      "三月江南花滿枝，風輕簾幕燕爭飛。",
      "遊人休惜夜秉燭，楊柳陰濃春欲歸。"
    ]
  },
  {
    "volume": 786,
    "sequence": 8,
    "title": "詠美人騎馬",
    "author": "無名氏",
    "content": [
      "駿馬嬌仍穩，春風灞岸晴。促來金鐙短，扶上玉人輕。",
      "帽束雲鬟亂，鞭籠翠袖明。不知從此去，何處更傾城。"
    ]
  },
  {
    "volume": 786,
    "sequence": 9,
    "title": "六言詩",
    "author": "無名氏",
    "content": [
      "把酒留君聽琴，那堪歲暮離心。霜葉無風自落，秋天不雨多陰。人愁荒村路遠，馬怯寒溪水深。",
      "望盡青山猶在，不知何處相尋。"
    ]
  },
  {
    "volume": 786,
    "sequence": 10,
    "title": "胡笳曲",
    "author": "無名氏",
    "content": [
      "月明星稀霜滿野，氈車夜宿陰山下。",
      "漢家自失李將軍，單于公然來牧馬。"
    ]
  },
  {
    "volume": 786,
    "sequence": 11,
    "title": "桃源行送友人",
    "author": "無名氏",
    "content": [
      "武陵川徑入幽遐，中有雞犬秦人家，家傍流水多桃花。",
      "桃花兩邊種來久，流水一道何時有。垂條落蕊暗春風，夾岸芳菲至山口。歲歲年年能寂寥，林下青苔日為厚。",
      "時有仙鳥來銜花，曾無世人此攜手。可憐不知若為名，君往從之多所更。古驛荒橋平路盡，崩湍怪石小溪行。",
      "相見維舟登覽處，紅堤綠岸宛然成。多君此去從仙隱，令人晚節悔營營。"
    ]
  },
  {
    "volume": 786,
    "sequence": 12,
    "title": "唐衢墓",
    "author": "無名氏",
    "content": [
      "京洛先生三尺墳，陰風慘慘土和雲。",
      "從來有感君皆哭，今日無君誰哭君。"
    ]
  },
  {
    "volume": 786,
    "sequence": 13,
    "title": "宮詞",
    "author": "無名氏",
    "content": [
      "花萼樓前春正濃，濛濛柳絮舞晴空。",
      "金錢擲罷嬌無力，笑倚欄幹屈曲中。"
    ]
  },
  {
    "volume": 786,
    "sequence": 14,
    "title": "拋球詩",
    "author": "無名氏",
    "content": [
      "侍宴黃昏未肯休，玉階夜色月如流。",
      "朝來自詫承恩最，笑倩傍人認繡球。"
    ]
  },
  {
    "volume": 786,
    "sequence": 15,
    "title": "豔歌",
    "author": "無名氏",
    "content": [
      "月裏嫦娥不畫眉，只將雲霧作羅衣。",
      "不知夢逐青鸞去，猶把花枝蓋面歸。"
    ]
  },
  {
    "volume": 786,
    "sequence": 16,
    "title": "楊柳枝",
    "author": "無名氏",
    "content": [
      "萬里長江一帶開，岸邊楊柳幾千栽。",
      "錦帆未落西風起，惆悵龍舟去不回。"
    ]
  },
  {
    "volume": 786,
    "sequence": 17,
    "title": "河中石刻",
    "author": "無名氏",
    "content": [
      "雨滴空階曉，無心換夕香。井梧花落盡，一半在銀床。"
    ]
  },
  {
    "volume": 786,
    "sequence": 18,
    "title": "古硯",
    "author": "無名氏",
    "content": [
      "癖性愛古物，終歲求不得。昨朝得古硯，蘭河灘之側。",
      "波濤所擊觸，背面生隟隙。質狀樸且醜，令人作不得。"
    ]
  },
  {
    "volume": 786,
    "sequence": 19,
    "title": "絕句",
    "author": "無名氏",
    "content": [
      "釣罷孤舟系葦梢，酒開新甕鮓開包。",
      "自從江浙為漁父，二十餘年手不叉。"
    ]
  },
  {
    "volume": 786,
    "sequence": 20,
    "title": "題童氏畫",
    "author": "無名氏",
    "content": [
      "林下材華雖可尚，筆端人物更清妍。",
      "如何不出深閨裏，能以丹青寫外邊。"
    ]
  },
  {
    "volume": 786,
    "sequence": 21,
    "title": "失題",
    "author": "無名氏",
    "content": [
      "春朝散微雨，庭樹開芸綠。上有懷春鳥，間關斷複續。",
      "謂言□野中，定是珠城曲。我自牽時幸，以慚羈旅束。",
      "爾不鳴幽林，來此將何欲。"
    ]
  },
  {
    "volume": 786,
    "sequence": 22,
    "title": "姜宣彈小胡笳引歌",
    "author": "無名氏",
    "content": [
      "雷氏金徽琴，王君寶重輕千金。三峽流中將得來，明窗拂席幽匣開。朱弦宛轉盤鳳足，驟擊數聲風雨回。",
      "哀笳慢指董家本，姜宣得之妙思忖。泛徽胡雁咽蕭蕭，繞指轆轤圓袞袞。吞恨含情乍輕激，故國關山心歷歷。",
      "潺湲疑是舞鸊鵜，砉騞如聞發鳴鏑。流宮變征漸幽咽，別鶴欲飛猿欲絕。秋霜滿樹葉辭風，寒雛墜地烏啼血。",
      "哀弦已罷春恨長，恨長何如懷我鄉。我鄉安在長城窟，聞君膚奏心飄忽。何時窄袖短貂裘，胭脂山下彎明月。"
    ]
  },
  {
    "volume": 786,
    "sequence": 23,
    "title": "羅浮山",
    "author": "無名氏",
    "content": [
      "四百餘峰海上排，根連蓬島蔭天臺。",
      "百靈若為移中土，蒿華都為一小堆。"
    ]
  },
  {
    "volume": 786,
    "sequence": 24,
    "title": "湯周山",
    "author": "無名氏",
    "content": [
      "湯週二大仙，廬此得升天。風俗因興廟，春秋不記年。",
      "錦雲張紫蓋，琴溜瀉鳴泉。丹灶猶存鼎，仙花發故園。"
    ]
  },
  {
    "volume": 786,
    "sequence": 25,
    "title": "永州舜廟詩",
    "author": "無名氏",
    "content": [
      "遊湘有餘怨，豈是聖人心。行路猿啼古，祠宮夢草深。",
      "素風傳舊俗，異跡閉荒林。巡狩去不返，煙雲愁至今。",
      "九嶷天一半，山盡海沉沉。"
    ]
  },
  {
    "volume": 786,
    "sequence": 26,
    "title": "絕句",
    "author": "無名氏",
    "content": [
      "綠楊陰轉畫橋斜，舟有笙歌岸有花。",
      "盡日會稽山色裏，蓬萊清淺水仙家。"
    ]
  },
  {
    "volume": 786,
    "sequence": 27,
    "title": "三學山盤陀石上刻詩",
    "author": "無名氏",
    "content": [
      "拔地山巒秀，排空殿閣斜。雲供數州雨，樹獻九天花。",
      "夜月摩峰頂，秋鐘徹海涯。長松拂星漢，一一是仙槎。"
    ]
  },
  {
    "volume": 786,
    "sequence": 28,
    "title": "合水縣玉泉石崖刻",
    "author": "無名氏",
    "content": [
      "山脈逗飛泉，泓澄傍岩石。亂垂寒玉筱，碎灑珍珠滴。",
      "澄波涵萬象，明鏡瀉天色。有時乘月來，賞詠還自適。"
    ]
  },
  {
    "volume": 786,
    "sequence": 29,
    "title": "紀遊東觀山",
    "author": "無名氏",
    "content": [
      "瑰奇恣搜討，貝闕青瑤房。才隘疑永巷，俄敞如華堂。",
      "玉梁窈浮溪，瓊戶正當窗。仙佛肖仿佛，鐘鼓鍧擊撞。",
      "贔贔左顧龜，狺狺欲吠尨。丹灶儼亡恙，芝田靄生香。",
      "搏噬千怪聚，絢爛五色光。更無一塵涴，但覺六月涼。",
      "玲瓏穿屢折，詰曲通三湘。神鬼若剜刻，乾坤真混茫。",
      "入如深夜暗，出喜皦日光。隔世驚瞬息，異境難揣量。"
    ]
  },
  {
    "volume": 786,
    "sequence": 30,
    "title": "題焚經台",
    "author": "無名氏",
    "content": [
      "門徑蕭蕭長綠苔，一回登此一徘徊。青牛謾說函關去，白馬親從印土來。確實是非憑烈焰，要分真偽築高臺。",
      "春風也解嫌狼藉，吹盡當年道教灰。"
    ]
  }
]