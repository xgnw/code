[
  {
    "volume": 846,
    "sequence": 1,
    "title": "春寄尚顏",
    "author": "齊己",
    "content": [
      "含桃花謝杏花開，杜宇新啼燕子來。好事可能無分得，名山長似有人催。簷聲未斷前旬雨，電影還連後夜雷。",
      "心跡共師爭幾許，似人嫌處自遲回。"
    ]
  },
  {
    "volume": 846,
    "sequence": 2,
    "title": "寄梁先輩",
    "author": "齊己",
    "content": [
      "慈恩塔下曲江邊，別後多應夢到仙。時去與誰論此事，亂來何處覓同年。陳琳筆硯甘前席，甪裏煙霞待共眠。",
      "愛惜麻衣好顏色，未教朱紫汙天然。"
    ]
  },
  {
    "volume": 846,
    "sequence": 3,
    "title": "荊渚偶作",
    "author": "齊己",
    "content": [
      "無味吟詩即把經，竟將疏野訪誰行。身依江寺庭無樹，山繞天涯路有兵。竹瓦雨聲漂永日，紙窗燈焰照殘更。",
      "從容一覺清涼夢，歸到龍潭掃石枰。"
    ]
  },
  {
    "volume": 846,
    "sequence": 4,
    "title": "城中晚夏思山",
    "author": "齊己",
    "content": [
      "葛衣沾汗功雖健，紙扇搖風力甚卑。苦熱恨無行腳處，微涼喜到立秋時。竹軒靜看蜘蛛掛，莎徑閑聽蟋蟀移。",
      "天外有山歸即是，豈同遊子暮何之。"
    ]
  },
  {
    "volume": 846,
    "sequence": 5,
    "title": "憶舊山",
    "author": "齊己",
    "content": [
      "誰請衰羸住北州，七年魂夢舊山丘。心清檻底瀟湘月，骨冷禪中太華秋。高節未聞馴虎豹，片言何以傲王侯。",
      "應須脫灑孤峰去，始是分明個剃頭。"
    ]
  },
  {
    "volume": 846,
    "sequence": 6,
    "title": "寄體休",
    "author": "齊己",
    "content": [
      "南州君去為尋醫，病色應除似舊時。久別莫忘廬阜約，卻來須有洞庭詩。金陵往歲同窺井，峴首前秋共讀碑。",
      "兩處山河見興廢，相思更切臥雲期。"
    ]
  },
  {
    "volume": 846,
    "sequence": 7,
    "title": "過陸鴻漸舊居",
    "author": "齊己",
    "content": [
      "楚客西來過舊居，讀碑尋傳見終初。佯狂未必輕儒業，高尚何妨誦佛書。種竹岸香連菡萏，煮茶泉影落蟾蜍。",
      "如今若更生來此，知有何人贈白驢。"
    ]
  },
  {
    "volume": 846,
    "sequence": 8,
    "title": "寄懷鐘陵舊游因寄知己",
    "author": "齊己",
    "content": [
      "洗井僧來說舊游，西江東岸是城樓。昔年淹跡因王化，長日憑欄看水流。真觀上人棲樹石，陳陶處士在林丘。",
      "終拖老病重尋去，得到匡廬死便休。"
    ]
  },
  {
    "volume": 846,
    "sequence": 9,
    "title": "遣懷",
    "author": "齊己",
    "content": [
      "病腸休洗老休醫，七十能饒百歲期。不死任還蓬島客，無生自有雪山師。浮雲聚散俱關慮，明月相逢好展眉。",
      "既兆未萌閑酌度，不如中抱是尋思。"
    ]
  },
  {
    "volume": 846,
    "sequence": 10,
    "title": "懷武陵因寄幕中韓先輩、何從事",
    "author": "齊己",
    "content": [
      "武陵嘉致跡多幽，每見圖經恨白頭。溪浪碧通何處去，桃花紅過郡前流。常聞相幕鴛鴻興，日向神仙洞府游。",
      "鑿井耕田人在否，如今天子正征搜。"
    ]
  },
  {
    "volume": 846,
    "sequence": 11,
    "title": "贈樊處士",
    "author": "齊己",
    "content": [
      "小子聲名天下知，滿簪霜雪白麻衣。誰將一著爭先後，共向長安定是非。有路未曾迷日用，無貪終不亂天機。",
      "閑尋道士過仙觀，賭得黃庭兩卷歸。"
    ]
  },
  {
    "volume": 846,
    "sequence": 12,
    "title": "荊渚逢禪友",
    "author": "齊己",
    "content": [
      "澤國相逢話一宵，雲山偶別隔前朝。社思匡岳無宗炳，詩憶揚州有鮑昭。晨野黍離春漠漠，水天星粲夜遙遙。",
      "閑吟莫忘傳心祖，曾立階前雪到腰。"
    ]
  },
  {
    "volume": 846,
    "sequence": 13,
    "title": "送僧歸洛中",
    "author": "齊己",
    "content": [
      "赤日彤霞照晚坡，東州道路興如何。蟬離楚柳鳴猶少，葉到嵩雲落漸多。海內自為閑去住，關頭誰問舊經過。",
      "叮嚀與訪春山寺，白樂天真在也麼。"
    ]
  },
  {
    "volume": 846,
    "sequence": 14,
    "title": "道林寓居",
    "author": "齊己",
    "content": [
      "秋泉一片樹千株，暮汲寒燒外有餘。青嶂這邊來已熟，紅塵那畔去應疏。風騷未肯忘雕琢，瀟灑無妨更剃除。",
      "即問沃州開士僻，愛禽憐駿意何如。"
    ]
  },
  {
    "volume": 846,
    "sequence": 15,
    "title": "仙掌",
    "author": "齊己",
    "content": [
      "峭形寒倚夕陽天，毛女蓮花翠影連。雲外自為高出手，人間誰合鬥揮拳。鶴拋青漢來岩檜，僧隔黃河望頂煙。",
      "晴露紅霞長滿掌，只應棲托是神仙。"
    ]
  },
  {
    "volume": 846,
    "sequence": 16,
    "title": "中秋月",
    "author": "齊己",
    "content": [
      "空碧無雲露濕衣，群星光外湧清規。東樓莫礙漸高勢，四海待看當午時。還許分明吟皓魄，肯教幽暗取丹枝。",
      "可憐半夜嬋娟影，正對五侯殘酒池。"
    ]
  },
  {
    "volume": 846,
    "sequence": 17,
    "title": "送禪者游南嶽",
    "author": "齊己",
    "content": [
      "忽隨南棹去衡陽，誰住江邊樹下房。塵夢是非都覺了，野雲心地更何妨。漸臨瀑布聽猿思，卻背岣嶁有雁行。",
      "想到中峰上層寺，石窗秋霽見瀟湘。"
    ]
  },
  {
    "volume": 846,
    "sequence": 18,
    "title": "聞道林諸友嘗茶因有寄",
    "author": "齊己",
    "content": [
      "槍旗冉冉綠叢園，穀雨初晴叫杜鵑。摘帶岳華蒸曉露，碾和松粉煮春泉。高人夢惜藏岩裏，白硾封題寄火前。",
      "應念苦吟耽睡起，不堪無過夕陽天。"
    ]
  },
  {
    "volume": 846,
    "sequence": 19,
    "title": "將歸舊山留別錯公",
    "author": "齊己",
    "content": [
      "舊峰前昨下來時，白石叢叢間紫薇。章句不堪歌有道，溪山只合退無機。雲含曖態晴猶在，鶴養閑神晝不飛。",
      "欲去更思過丈室，二年頻此揖清暉。"
    ]
  },
  {
    "volume": 846,
    "sequence": 20,
    "title": "聞尚顏上人創居有寄",
    "author": "齊己",
    "content": [
      "麓山南面橘洲西，別構新齋與竹齊。野客已聞將鶴贈，江僧未說有詩題。窗臨杳靄寒千嶂，枕遍潺湲月一溪。",
      "可想乍移禪榻處，松陰冷濕壁新泥。"
    ]
  },
  {
    "volume": 846,
    "sequence": 21,
    "title": "庚午歲九日作",
    "author": "齊己",
    "content": [
      "門底秋苔嫩似藍，此中消息興何堪。亂離偷過九月九，頭尾算來三十三。雲影半晴開夢澤，菊花微暖傍江潭。",
      "故人今日在不在，胡雁背風飛向南。"
    ]
  },
  {
    "volume": 846,
    "sequence": 22,
    "title": "逢進士沈彬",
    "author": "齊己",
    "content": [
      "欲話趨時首重騷，因君倍惜剃頭刀。千般貴在能過達，一片心閑不那高。山疊好雲藏玉鳥，海翻狂浪隔金鼇。",
      "時應記得長安事，曾向文場屬思勞。"
    ]
  },
  {
    "volume": 846,
    "sequence": 23,
    "title": "聞王員外新恩有寄",
    "author": "齊己",
    "content": [
      "欲退無因貴逼來，少儀官美右丞才。青袍早許淹花幕，霜簡方聞謝柏台。金諾靜宜資講誦，玉山寒稱奉尊罍。",
      "西峰有客思相賀，門隔瀟湘雪未開。"
    ]
  },
  {
    "volume": 846,
    "sequence": 24,
    "title": "秋夕言懷寄所知",
    "author": "齊己",
    "content": [
      "休問蒙莊材不材，孤燈影共傍寒灰。忘筌話道心甘死，候體論詩口懶開。窗外風濤連建業，夢中雲水憶天臺。",
      "相疏卻是相知分，誰訝經年一度來。"
    ]
  },
  {
    "volume": 846,
    "sequence": 25,
    "title": "答禪者",
    "author": "齊己",
    "content": [
      "五老峰前相遇時，兩無言語只揚眉。南宗北祖皆如此，天上人間更問誰。山衲靜披雲片片，鐵刀涼削鬢絲絲。",
      "閑吟莫學湯從事，拋卻袈裟負本師。"
    ]
  },
  {
    "volume": 846,
    "sequence": 26,
    "title": "寄尚顏",
    "author": "齊己",
    "content": [
      "莫向孤峰道息機，有人偷眼羨吾師。滿身光化年前寵，幾軸開平歲裏詩。北闕故人隨喪亂，南山舊寺在參差。",
      "清吟但憶徐方政，應恨當時不見時。"
    ]
  },
  {
    "volume": 846,
    "sequence": 27,
    "title": "梓栗杖送人",
    "author": "齊己",
    "content": [
      "禪家何物贈分襟，只有天臺杖一尋。拄去客歸青洛遠，采來僧入白雲深。游山曾把探龍穴，出世期將指佛心。",
      "此日江邊贈君後，卻攜筇杖向東林。"
    ]
  },
  {
    "volume": 846,
    "sequence": 28,
    "title": "寄朗陵二禪友",
    "author": "齊己",
    "content": [
      "瀟湘曾宿話詩評，荊楚連秋阻野情。金錫罷游雙鬢白，鐵盂終守一齋清。篇章老欲齊高手，風月閑思到極精。",
      "南望山門石何處，滄浪雲夢浸天橫。"
    ]
  },
  {
    "volume": 846,
    "sequence": 29,
    "title": "燈",
    "author": "齊己",
    "content": [
      "幽光耿耿草堂空，窗隔飛蛾恨不通。紅燼自凝清夜朵，赤心長謝碧紗籠。雲藏水國城台裏，雨閉松門殿塔中。",
      "金屋玉堂開照睡，豈知螢雪有深功。"
    ]
  },
  {
    "volume": 846,
    "sequence": 30,
    "title": "寄金陵幕中李郎中",
    "author": "齊己",
    "content": [
      "龍門支派富才能，年少飛翔便大鵬。久待尊罍臨鐵甕，又從幢節鎮金陵。精神一隻秋空鶴，騷雅千尋夏井冰。",
      "長憶相招宿華館，數宵忘寢盡寒燈。"
    ]
  },
  {
    "volume": 846,
    "sequence": 31,
    "title": "寄韓蛻秀才",
    "author": "齊己",
    "content": [
      "松門高不似侯門，蘚徑鞋蹤觸處分。遠事即為無害鳥，多閑便是有情雲。那憂寵辱來驚我，且寄風騷去敵君。",
      "知伴李膺琴酒外，絳紗閑卷共論文。"
    ]
  },
  {
    "volume": 846,
    "sequence": 32,
    "title": "湘中春興",
    "author": "齊己",
    "content": [
      "雨歇江明苑樹幹，物妍時泰恣遊盤。更無輕翠勝楊柳，盡覺濃華在牡丹。終日去還拋寂寞，繞池回卻憑欄幹。",
      "紅芳片片由青帝，忍向西園看落殘。"
    ]
  },
  {
    "volume": 846,
    "sequence": 33,
    "title": "送錯公、棲公南游",
    "author": "齊己",
    "content": [
      "洪偃湯休道不殊，高帆共載興何俱。北京喪亂離丹鳳，南國煙花入鷓鴣。明月團圓臨桂水，白雲重疊起蒼梧。",
      "威儀本是朝天士，暫向遼荒住得無。"
    ]
  },
  {
    "volume": 846,
    "sequence": 34,
    "title": "寄南嶽諸道友",
    "author": "齊己",
    "content": [
      "南望衡陽積瘴開，去年曾踏雪遊回。謾為楚客蹉跎過，卻是邊鴻的當來。乳竇孤明含海日，石橋危滑長春苔。",
      "終尋十八高人去，共坐蒼崖養聖胎。"
    ]
  },
  {
    "volume": 846,
    "sequence": 35,
    "title": "送韓蛻秀才赴舉",
    "author": "齊己",
    "content": [
      "槐花館驛暮塵昏，此去分明吏部孫。才器合居科第首，風流幸是縉紳門。春和洛水清無浪，雪洗高峰碧斷根。",
      "堪想都人齊指點，列仙相次上昆侖。"
    ]
  },
  {
    "volume": 846,
    "sequence": 36,
    "title": "溪居寓言",
    "author": "齊己",
    "content": [
      "秋蔬數壟傍潺湲，頗覺生涯異俗緣。詩興難窮花草外，野情何限水雲邊。蟲聲繞屋無人語，月影當松有鶴眠。",
      "寄向東溪老樵道，莫催丹桂博青錢。"
    ]
  },
  {
    "volume": 846,
    "sequence": 37,
    "title": "遣懷",
    "author": "齊己",
    "content": [
      "詩病相兼老病深，世醫徒更費千金。餘生豈必虛拋擲，未死何妨樂詠吟。流水不回休歎息，白雲無跡莫追尋。",
      "閑身自有閑消處，黃葉清風蟬一林。"
    ]
  },
  {
    "volume": 846,
    "sequence": 38,
    "title": "自湘中將入蜀留別諸友",
    "author": "齊己",
    "content": [
      "巾舄初隨入蜀船，風帆吼過洞庭煙。七千里路到何處，十二峰雲更那邊。巫女暮歸林淅瀝，巴猿吟斷月嬋娟。",
      "來年五月峨嵋雪，坐看消融滿錦川。"
    ]
  },
  {
    "volume": 846,
    "sequence": 39,
    "title": "寄匡阜諸公二首",
    "author": "齊己",
    "content": [
      "松頭柏頂碧森森，虛檻寒吹夏景深。靜社可追長往跡，白蓮難問久修心。山圍四面才容寺，月到中宵始滿林。",
      "爭學忘言住幽勝，吾師遺集盡清吟。",
      "峰前林下東西寺，地角天涯來往僧。泉月淨流閑世界，杉松深鎖盡香燈。爭無大士重修社，合有諸賢更服膺。",
      "曾寄鄰房掛瓶錫，雨聞岩溜解春冰。"
    ]
  },
  {
    "volume": 846,
    "sequence": 40,
    "title": "送人入蜀",
    "author": "齊己",
    "content": [
      "何必閑吟蜀道難，知君心出嶮巇間。尋常秋泛江陵去，容易春浮錦水還。兩面碧懸神女峽，幾重青出丈人山。",
      "文君酒市逢初雪，滿貰新沽洗旅顏。"
    ]
  },
  {
    "volume": 846,
    "sequence": 41,
    "title": "酬廬山張處士",
    "author": "齊己",
    "content": [
      "發枯身老任浮沉，懶泥秋風更役吟。新事向人堪結舌，舊詩開卷但傷心。苔床臥憶泉聲繞，麻履行思樹影深。",
      "終謝柴桑與彭澤，醉遊閑訪入東林。"
    ]
  },
  {
    "volume": 846,
    "sequence": 42,
    "title": "寄峴山道人",
    "author": "齊己",
    "content": [
      "鳳門高對鹿門青，往歲經過恨未平。辯鼎上人方話道，臥龍丞相忽追兵。爐峰已負重回計，華嶽終懸未去情。",
      "聞說東周天子聖，會搖金錫卻西行。"
    ]
  },
  {
    "volume": 846,
    "sequence": 43,
    "title": "送王處士游蜀",
    "author": "齊己",
    "content": [
      "又掛寒帆向錦川，木蘭舟裏過殘年。自修姹姹爐中物，擬作飄飄水上仙。三峽浪喧明月夜，萬州山到夕陽天。",
      "來年的有荊南信，回劄應緘十色箋。"
    ]
  },
  {
    "volume": 846,
    "sequence": 44,
    "title": "懷金陵李推官僧自牧",
    "author": "齊己",
    "content": [
      "秣陵長憶共吟遊，儒釋風騷道上流。蓮幕少年輕謝脁，雪山真子鄙湯休。也應有作懷清苦，莫謂無心過白頭。",
      "欲附別來千萬意，病身初起向殘秋。"
    ]
  },
  {
    "volume": 846,
    "sequence": 45,
    "title": "寄尋萍公",
    "author": "齊己",
    "content": [
      "聞在湓城多寄住，隨時談笑渾塵埃。孤峰恐憶便歸去，浮世要看還下來。萬頃野煙春雨斷，九條寒浪晚窗開。",
      "虎溪橋上龍潭寺，曾此相尋踏雪回。"
    ]
  },
  {
    "volume": 846,
    "sequence": 46,
    "title": "得李推官近寄懷",
    "author": "齊己",
    "content": [
      "荊門前歲使乎回，求得星郎近制來。連日借吟終不已，一燈忘寢又重開。秋風漫作牽情賦，春草真為入夢才。",
      "堪笑陳宮諸狎客，當時空有個追陪。"
    ]
  },
  {
    "volume": 846,
    "sequence": 47,
    "title": "對菊",
    "author": "齊己",
    "content": [
      "蝶醉風狂半折時，冷煙清露壓離披。欲傾琥珀杯浮爾，好把茱萸朵配伊。孔雀毛衣應者是，鳳凰金翠更無之。",
      "何因栽向僧園裏，門外重陽過不知。"
    ]
  },
  {
    "volume": 846,
    "sequence": 48,
    "title": "憶東林因送二生歸",
    "author": "齊己",
    "content": [
      "好向東林度此生，半天山腳寺門平。紅霞嶂底潺潺色，清夜房前瑟瑟聲。偶別十年成瞬息，欲來千里阻刀兵。",
      "可憐二子同歸興，南國煙花路好行。"
    ]
  },
  {
    "volume": 846,
    "sequence": 49,
    "title": "渚宮西城池上居",
    "author": "齊己",
    "content": [
      "城東移錫住城西，綠繞春波引杖藜。翡翠滿身衣有異，鷺鷥通體格非低。風搖柳眼開煙小，暖逼蘭芽出土齊。",
      "猶有幽深不相似，剡溪乘棹入耶溪。"
    ]
  },
  {
    "volume": 846,
    "sequence": 50,
    "title": "中秋夕愴懷寄荊幕孫郎中",
    "author": "齊己",
    "content": [
      "白蓮香散沼痕幹，綠筱陰濃蘚地寒。年老寄居思隱切，夜涼留客話時難。行僧盡去雲山遠，賓雁同來澤國寬。",
      "時謝孔璋操檄外，每將空病問衰殘。"
    ]
  },
  {
    "volume": 846,
    "sequence": 51,
    "title": "酬湘幕徐員外見寄",
    "author": "齊己",
    "content": [
      "東海儒宗事業全，冰棱孤峭類神仙。詩同李賀精通鬼，文擬劉軻妙入禪。珠履早曾從相府，玳簪今又別官筵。",
      "篇章幾謝傳西楚，空想雄風度十年。"
    ]
  },
  {
    "volume": 846,
    "sequence": 52,
    "title": "寄蜀國廣濟大師",
    "author": "齊己",
    "content": [
      "冰壓霜壇律格清，三千傳授盡門生。禪心盡入空無跡，詩句閑搜寂有聲。滿國繁華徒自樂，兩朝更變未曾驚。",
      "終思相約岷峨去，不得攜筇一路行。"
    ]
  },
  {
    "volume": 846,
    "sequence": 53,
    "title": "答獻上人卷",
    "author": "齊己",
    "content": [
      "衲衣禪客袖篇章，江上相尋共感傷。秦甸亂來棲白沒，杼山空後皎然亡。清留島月秋凝露，苦寄巴猿夜叫霜。",
      "珍重南宗好才子，灰心冥目外無妨。"
    ]
  },
  {
    "volume": 846,
    "sequence": 54,
    "title": "寄武陵貫微上人二首",
    "author": "齊己",
    "content": [
      "知泛滄浪棹未還，西峰房鎖夜潺潺。春陪相府遊仙洞，雪共賓寮對玉山。詩裏幾添新菡萏，衲痕應換舊斕斑。",
      "莫忘一句曹溪妙，堪塞孫孫騁度關。",
      "吳頭東面楚西邊，雲接蒼梧水浸天。兩地別離身已老，一言相合道休傳。風騷妙欲淩春草，蹤跡閑思繞嶽蓮。",
      "不是傲他名利世，吾師本在雪山巔。"
    ]
  },
  {
    "volume": 846,
    "sequence": 55,
    "title": "懷體休上人",
    "author": "齊己",
    "content": [
      "仲宣樓上望重湖，君到瀟湘得健無。病遇何人分藥餌，詩逢誰子論功夫。杉蘿寺裏尋秋早，橘柚洲邊度日晡。",
      "許送自身歸華嶽，待來朝暮拂瓶盂。"
    ]
  },
  {
    "volume": 846,
    "sequence": 56,
    "title": "招湖上兄弟",
    "author": "齊己",
    "content": [
      "去歲得君消息在，兩憑人信過重湖。忍貪風月當年少，不寄音書慰老夫。藥鼎近聞傳秘訣，詩門曾說擁寒爐。",
      "漢江江路西來便，好傍扁舟訪我無。"
    ]
  },
  {
    "volume": 846,
    "sequence": 57,
    "title": "江居寄關中知己",
    "author": "齊己",
    "content": [
      "多病多慵漢水邊，流年不覺已皤然。舊栽花地添黃竹，新陷盆池換白蓮。雪月未忘招遠客，雲山終待去安禪。",
      "八行書劄君休問，不似風騷寄一篇。"
    ]
  },
  {
    "volume": 846,
    "sequence": 58,
    "title": "中秋十五夜寄人",
    "author": "齊己",
    "content": [
      "高河瑟瑟轉金盤，噴露吹光逆憑欄。四海魚龍精魄冷，五山鸞鶴骨毛寒。今宵盡向圓時望，後夜誰當缺處看。",
      "何事清光與蟾兔，卻教才小少留難。"
    ]
  },
  {
    "volume": 846,
    "sequence": 59,
    "title": "謝人自鐘陵寄紙筆",
    "author": "齊己",
    "content": [
      "故人猶憶苦吟勞，所惠何殊金錯刀。霜雪剪栽新剡硾，鋒鋩管束本宣毫。知君倒篋情何厚，借我臨池價鬥高。",
      "詞客分張看欲盡，不堪來處隔秋濤。"
    ]
  },
  {
    "volume": 846,
    "sequence": 60,
    "title": "移居西湖作二首",
    "author": "齊己",
    "content": [
      "火雲陽焰欲燒空，小檻幽窗想舊峰。白汗此時流枕簟，清風何處動杉松。殘更正好眠涼月，遠寺俄聞報曉鐘。",
      "只待秋聲滌心地，衲衣新洗健形容。",
      "官園樹影晝陰陰，咫尺清涼莫浣心。桃李別教人主掌，煙花不稱我追尋。蜩螗晚噪風枝穩，翡翠閑眠宿處深。",
      "爭似出塵地行止，東林苔徑入西林。"
    ]
  },
  {
    "volume": 846,
    "sequence": 61,
    "title": "題玉泉寺",
    "author": "齊己",
    "content": [
      "高韻雙懸張曲江，聯題兼是孟襄陽。後人才地誰稱短，前輩經天盡負長。勝景飽於閑采拾，靈蹤銷得正思量。",
      "時移兩板成塵跡，猶掛吾師舊影堂。"
    ]
  },
  {
    "volume": 846,
    "sequence": 62,
    "title": "看金陵圖",
    "author": "齊己",
    "content": [
      "六朝圖畫戰爭多，最是陳宮計數訛。",
      "若愛蒼生似歌舞，隋皇自合恥干戈。"
    ]
  },
  {
    "volume": 846,
    "sequence": 63,
    "title": "寄南嶽泰禪師",
    "author": "齊己",
    "content": [
      "江頭默想坐禪峰，白石山前萬丈空。",
      "山下獵人應不到，雪深花鹿在庵中。"
    ]
  },
  {
    "volume": 846,
    "sequence": 64,
    "title": "片雲",
    "author": "齊己",
    "content": [
      "水底分明天上雲，可憐形影似吾身。",
      "何妨舒作從龍勢，一雨吹銷萬里塵。"
    ]
  },
  {
    "volume": 846,
    "sequence": 65,
    "title": "寄清溪道者",
    "author": "齊己",
    "content": [
      "萬重千疊紅霞嶂，夜燭朝香白石龕。",
      "常寄溪窗憑危檻，看經影落古龍潭。"
    ]
  },
  {
    "volume": 846,
    "sequence": 66,
    "title": "病中勉送小師往清涼山禮大聖",
    "author": "齊己",
    "content": [
      "豐衣足食處莫住，聖跡靈蹤好遍尋。",
      "忽遇文殊開慧眼，他年應記老師心。"
    ]
  },
  {
    "volume": 846,
    "sequence": 67,
    "title": "謝人惠拄杖",
    "author": "齊己",
    "content": [
      "何處雲根采得來，黑龍狂欲作風雷。",
      "知師念我形骸老，教把經行拄綠苔。"
    ]
  },
  {
    "volume": 846,
    "sequence": 68,
    "title": "送楚雲上人往南嶽刺血寫法華經",
    "author": "齊己",
    "content": [
      "剝皮刺血誠何苦，欲寫靈山九會文。",
      "十指瀝幹終七軸，後來求法更無君。"
    ]
  },
  {
    "volume": 846,
    "sequence": 69,
    "title": "送胎髮筆寄仁公",
    "author": "齊己",
    "content": [
      "內唯胎髮外秋毫，綠玉新栽管束牢。",
      "老病手疼無那爾，卻資年少寫風騷。"
    ]
  },
  {
    "volume": 846,
    "sequence": 70,
    "title": "謝西川曇域大師玉箸篆書",
    "author": "齊己",
    "content": [
      "玉箸真文久不興，李斯傳到李陽冰。",
      "正悲千載無來者，果見僧中有個僧。"
    ]
  },
  {
    "volume": 846,
    "sequence": 71,
    "title": "偶作寄王秘書",
    "author": "齊己",
    "content": [
      "七絲湘水秋深夜，五字河橋日暮時。",
      "借問秘書郎此意，靜彈高詠有誰知。"
    ]
  },
  {
    "volume": 846,
    "sequence": 72,
    "title": "謝人惠紙",
    "author": "齊己",
    "content": [
      "烘焙幾工成曉雪，輕明百幅疊春冰。",
      "何消才子題詩外，分與能書貝葉僧。"
    ]
  },
  {
    "volume": 846,
    "sequence": 73,
    "title": "答文勝大師清柱書",
    "author": "齊己",
    "content": [
      "才把文章幹聖主，便承恩澤換禪衣。",
      "應嫌六祖傳空衲，只向曹溪求息機。"
    ]
  },
  {
    "volume": 846,
    "sequence": 74,
    "title": "寄懷曾口寺文英大師",
    "author": "齊己",
    "content": [
      "著紫袈裟名已貴，吟紅菡萏價兼高。",
      "秋風曾憶西遊處，門對平湖滿白濤。"
    ]
  },
  {
    "volume": 846,
    "sequence": 75,
    "title": "懷道林寺道友",
    "author": "齊己",
    "content": [
      "四絕堂前萬木秋，碧參差影壓湘流。",
      "閑思宋杜題詩板，一日憑欄到夜休。"
    ]
  },
  {
    "volume": 846,
    "sequence": 76,
    "title": "辭主人絕句四首：放鶴",
    "author": "齊己",
    "content": [
      "華亭來複去芝田，丹頂霜毛性可憐。",
      "縱與乘軒終誤主，不如還放卻遼天。"
    ]
  },
  {
    "volume": 846,
    "sequence": 77,
    "title": "辭主人絕句四首：放猿",
    "author": "齊己",
    "content": [
      "堪憶春雲十二峰，野桃山杏摘香紅。",
      "王孫可念愁金鎖，從放斷腸明月中。"
    ]
  },
  {
    "volume": 846,
    "sequence": 78,
    "title": "辭主人絕句四首：放鷺鷥",
    "author": "齊己",
    "content": [
      "白萍紅蓼碧江涯，日暖雙雙立睡時。",
      "顧揭金籠放歸去，卻隨沙鶴鬥輕絲。"
    ]
  },
  {
    "volume": 846,
    "sequence": 79,
    "title": "辭主人絕句四首：放鸚鵡",
    "author": "齊己",
    "content": [
      "隴西蒼巘結巢高，本為無人識翠毛。",
      "今日籠中強言語，乞歸天外啄含桃。"
    ]
  }
]