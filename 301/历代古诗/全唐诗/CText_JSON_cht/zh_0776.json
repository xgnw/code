[
  {
    "volume": 776,
    "sequence": 1,
    "title": "山中作",
    "author": "馮道之",
    "content": [
      "草堂在岩下，卜居聊自適。桂氣滿階庭，松陰生枕席。",
      "遠瞻惟鳥度，旁信無人跡。靄靄雲生峰，潺潺水流石。",
      "頗尋黃卷理，庶就丹砂益。此即契吾生，何為苦塵役。"
    ]
  },
  {
    "volume": 776,
    "sequence": 2,
    "title": "短歌二首",
    "author": "徐謙",
    "content": [
      "窮通皆是運，榮辱豈關身。不願門前客，看時逢故人。",
      "意氣青雲裏，爽朗煙霞外。不羨一囊錢，唯重心襟會。"
    ]
  },
  {
    "volume": 776,
    "sequence": 3,
    "title": "塞下曲",
    "author": "楊達",
    "content": [
      "秋日並州路，黃榆落故關。孤城吹角罷，數騎射雕還。",
      "帳幕遙臨水，牛羊自下山。行人正垂淚，烽火起雲間。"
    ]
  },
  {
    "volume": 776,
    "sequence": 4,
    "title": "明妃怨",
    "author": "楊達",
    "content": [
      "漢國明妃去不還，馬駝弦管向陰山。",
      "匣中縱有菱花鏡，羞對單于照舊顏。"
    ]
  },
  {
    "volume": 776,
    "sequence": 5,
    "title": "送鄒尊師歸洞庭",
    "author": "楊逵",
    "content": [
      "眾島在波心，曾居舊隱林。近聞飛檄急，轉憶臥雲深。",
      "賣藥唯供酒，歸舟只載琴。遙知明月夜，坐石自開襟。"
    ]
  },
  {
    "volume": 776,
    "sequence": 6,
    "title": "送張兵曹赴營田",
    "author": "魏兼恕",
    "content": [
      "河曲今無戰，王師每務農。選才當重委，足食乃深功。",
      "草色孤城外，雲陰絕漠中。蕭關休歎別，歸望在乘驄。"
    ]
  },
  {
    "volume": 776,
    "sequence": 7,
    "title": "晚霽登汝南大雲閣",
    "author": "賈彥璋",
    "content": [
      "禪宮新歇雨，香閣晚登臨。邑樹晴光起，川苗佳氣深。",
      "水包城下岸，雲細郢中岑。自歎牽卑日，聊開望遠心。"
    ]
  },
  {
    "volume": 776,
    "sequence": 8,
    "title": "宿香山閣",
    "author": "賈彥璋",
    "content": [
      "暝望香山閣，梯雲宿半空。軒窗閉潮海，枕席拂煙虹。",
      "朱網防棲鴿，紗燈護夕蟲。一聞雞唱曉，已見日曈曈。"
    ]
  },
  {
    "volume": 776,
    "sequence": 9,
    "title": "蘇著作山池",
    "author": "賈彥璋",
    "content": [
      "水樹子雲家，峰瀛宛不賒。芥浮舟是葉，蓮發岫為花。",
      "酌蟻開春甕，觀魚憑海查。游蘇多石友，題贈滿瑤華。"
    ]
  },
  {
    "volume": 776,
    "sequence": 10,
    "title": "王龍驤墓",
    "author": "賈彥璋",
    "content": [
      "昔擅登壇寵，爰光典午朝。刀懸臨益夢，龍啟渡江謠。",
      "茂績當年舉，英魂此地銷。唯餘孤壟上，日夕起松飆。"
    ]
  },
  {
    "volume": 776,
    "sequence": 11,
    "title": "折楊柳",
    "author": "歐陽瑾",
    "content": [
      "垂柳拂妝台，葳蕤葉半開。年華枝上見，邊思曲中來。",
      "嫩色宜新雨，輕花伴落梅。朝朝倦攀折，征戍幾時回。"
    ]
  },
  {
    "volume": 776,
    "sequence": 12,
    "title": "江南曲",
    "author": "李叔卿",
    "content": [
      "湖上女，江南花，無雙越女春浣紗。風似箭，月如弦，少年吳兒曉進船。郗家子弟謝家郎，烏巾白袷紫香囊。",
      "菱歌思欲絕，楚舞斷人腸。歌舞未終涕雙隕，舊宮坡阤才嶙隱。西山暮雨過江來，北渚春雲沿海盡。",
      "渡口水流緩，妾歸宵剩遲。含情為君再理曲，月華照出澄江時。"
    ]
  },
  {
    "volume": 776,
    "sequence": 13,
    "title": "芳樹",
    "author": "李叔卿",
    "content": [
      "春看玫瑰樹，西鄰即宋家。門深重暗葉，牆近度飛花。",
      "影拂桃陰淺，香傳李徑斜。靚妝愁日暮，流涕向窗紗。"
    ]
  },
  {
    "volume": 776,
    "sequence": 14,
    "title": "送楊諫議赴河西節度判官兼呈韓王二侍禦",
    "author": "熊曜",
    "content": [
      "賢哉征西將，幕府多俊人。籌議秉刀尺，話言在經綸。",
      "先鞭羨之子，走馬辭咸秦。庭論許名實，數公當即真。",
      "行行弄文翰，婉婉光使臣。今者所從誰，不聞歌苦辛。",
      "黃雲蕭關道，白日驚沙塵。虜寇有時獵，漢兵行複巡。",
      "王師已無戰，傳檄奉良臣。"
    ]
  },
  {
    "volume": 776,
    "sequence": 15,
    "title": "登巴陵開元寺西閣贈衡岳僧方外",
    "author": "李賓",
    "content": [
      "衡嶽有開士，五峰秀貞骨。見君萬里心，海水照秋月。",
      "大臣南溟去，問道皆請謁。灑以甘露言，清涼潤肌發。",
      "湖海落天鏡，香閣淩銀闕。登眺餐惠風，心花期啟發。"
    ]
  },
  {
    "volume": 776,
    "sequence": 16,
    "title": "登瓦官寺閣",
    "author": "李賓",
    "content": [
      "晨登瓦官閣，極眺金陵城。鐘山對北戶，淮水入南榮。",
      "漫漫雨花落，嘈嘈天樂鳴。兩廊振法鼓，四角吹風箏。",
      "杳無霄漢上，仰攀日月行。山空霸氣滅，地古寒陰生。",
      "寥廓雲海晚，蒼茫宮觀平。門餘閶闔字，樓識鳳凰名。",
      "雷作百川動，神扶萬栱傾。靈光一向貴，長此鎮吳京。"
    ]
  },
  {
    "volume": 776,
    "sequence": 17,
    "title": "金陵懷古",
    "author": "唐堯臣",
    "content": [
      "晉末英雄起，神器淪荒服。胡月蝕中原，白日升暘穀。",
      "金陵實形勝，關山固重複。巨壑隍北壖，長江塹西隩。",
      "鑿山擬嵩華，穿地象伊穀。草昧席羅圖，蓽路戴黃屋。",
      "一時因地險，五世享天祿。禮樂何煌煌，文章紛鬱鬱。",
      "多士春林秀，作頌清風穆。出入三百年，朝事幾翻覆。",
      "攙搶如雲勃，鯨鯢旋自曝。倦聞金鼎移，驟睹靈龜蔔。",
      "籲嗟王氣盡，坐悲天運倏。天道何茫茫，善淫乃相複。",
      "行路偏衣半，遂亡大樑族。日隱汀洲上，登艫fS川陸。",
      "月回吳山樹，風聞楚江鵠。因依蘭蕙叢，采襭不盈掬。"
    ]
  },
  {
    "volume": 776,
    "sequence": 18,
    "title": "詠浮漚為辛明府作",
    "author": "鄭縉",
    "content": [
      "行潦散輕漚，清規吐未收。雨來波際合，風起浪中浮。",
      "晶晃明苔砌，參差繞芥舟。影疑星泛曉，光似露涵秋。",
      "皎皎珠同淨，漂漂梗共流。潔容無變染，圓知有謙柔。",
      "欲作微涓效，先從淡水遊。"
    ]
  },
  {
    "volume": 776,
    "sequence": 19,
    "title": "鶯",
    "author": "鄭縉",
    "content": [
      "欲囀聲猶澀，將飛羽未調。高風不借便，何處得遷喬。"
    ]
  },
  {
    "volume": 776,
    "sequence": 20,
    "title": "鸚鵡",
    "author": "吳英秀",
    "content": [
      "莫把金籠閉鸚鵡，個個聰明解人語。",
      "忽然更向君前言，三十六宮愁幾許。"
    ]
  },
  {
    "volume": 776,
    "sequence": 21,
    "title": "馬",
    "author": "陳凝",
    "content": [
      "未明龍骨駿，幸得到神州。自有千金價，甯忘伯樂酬。",
      "雖知殊款段，莫敢比驊騮。若遇追風便，當軒一舉頭。"
    ]
  },
  {
    "volume": 776,
    "sequence": 22,
    "title": "鳳",
    "author": "伊夢昌",
    "content": [
      "好是山家鳳，歌成非楚雞。毫光灑風雨，紋彩動雲霓。",
      "竹實不得飽，桐孫何足棲。岐陽今好去，律呂正淒淒。"
    ]
  },
  {
    "volume": 776,
    "sequence": 23,
    "title": "送韋員外赴朔方",
    "author": "鄭嚴",
    "content": [
      "白露邊秋早，皇華戎事催。已推仙省妙，更是幕中才。",
      "出餞傾朝列，深功佇帝台。坐聞長策利，終見勒銘回。"
    ]
  },
  {
    "volume": 776,
    "sequence": 24,
    "title": "險竿行",
    "author": "柳曾",
    "content": [
      "山險驚摧輈，水險能覆舟。奈何平地不肯立，走上百尺高竿頭。我不知爾是人耶複猱耶，使我為爾長歎嗟。我聞孝子不許國，忠臣不愛家。",
      "爾今輕命重黃金，忠孝兩虧徒爾誇。始以險技悅君目，終以貪心媚君祿。百尺高竿百度緣，一足參差一家哭。",
      "險竿兒，聽我語，更有險徒險於汝。重于權者失君恩，落向天涯海邊去。險竿兒，爾須知，險途欲往爾可思。",
      "上得不下下不得，我謂此輩險于險竿兒。"
    ]
  },
  {
    "volume": 776,
    "sequence": 25,
    "title": "琵琶行",
    "author": "牛殳",
    "content": [
      "何人劚得一片木，三尺春冰五音足。一彈決破真珠囊，迸落金盤聲斷續。飄飄颻颻寒丁丁，蟲豸出蟄神鬼驚。",
      "秋鴻叫侶代雲黑，猩猩夜啼蠻月明。潏潏汩汩聲不定，胡雛學漢語未正。若似長安月蝕時，滿城敲鼓聲噒噒。",
      "青山飛起不壓物，野水流來欲濕人。傷心憶得陳後主，春殿半酣細腰舞。黃鶯百舌正相呼，玉樹後庭花帶雨。",
      "二妃哭處山重重，二妃沒後雲溶溶。夜深霜露鎖空廟，零落一叢斑竹風。金谷園中草初綠，石崇一弄思歸曲。",
      "當時二十四友人，手把金杯聽不足。又似賈客蜀道間，千鐸萬磬鳴空山。未若此調呦呦兮啁啁，嘈嘈兮啾啾。",
      "引之於山，獸不能走。吹之于水，魚不能遊。",
      "方知此藝不可有，人間萬事憑雙手。若何為我再三彈，送卻花前一尊酒。"
    ]
  },
  {
    "volume": 776,
    "sequence": 26,
    "title": "方響歌",
    "author": "牛殳",
    "content": [
      "樂中何樂偏堪賞，無過夜深聽方響。緩擊急擊曲未終，暴雨飄飄生坐上。鏗鏗鐺鐺寒重重，盤渦蹙派鳴蛟龍。",
      "高樓漏滴金壺水，碎電打著山寺鐘。又似公卿入朝去，環佩鳴玉長街路。忽然碎打入破聲，石崇推倒珊瑚樹。",
      "長短參差十六片，敲擊宮商無不遍。此樂不教外人聞，尋常只向堂前宴。"
    ]
  },
  {
    "volume": 776,
    "sequence": 27,
    "title": "經太華",
    "author": "衛光一",
    "content": [
      "太華五千尋，重岩合遝起。勢飛白雲外，影倒黃河裏。",
      "上有千蓮葉，服之久不死。山高采難得，歎息徒仰止。"
    ]
  },
  {
    "volume": 776,
    "sequence": 28,
    "title": "季夏入北山",
    "author": "林璠",
    "content": [
      "整駕俟明發，逶迤歷險途。天形逼峰盡，地勢入溪無。",
      "樹繞圓潭密，雲橫疊障孤。誰憐後時者，六月未南圖。"
    ]
  },
  {
    "volume": 776,
    "sequence": 29,
    "title": "適思",
    "author": "顏胄",
    "content": [
      "芳歲不我與，颯然涼風生。繁華掃地歇，蟋蟀充堂鳴。",
      "感物增憂思，奮衣出遊行。行值古墓林，白骨下縱橫。",
      "田豎鞭髑髏，村童掃精靈。精靈無奈何，像設安所榮。",
      "石人徒瞑目，表柱燒無聲。試讀碑上文，乃是昔時英。",
      "位極君詔葬，勳高盈忠貞。寵終禁樵采，立嗣修墳塋。",
      "運否前政缺，群盜多蚊虻。即此丘壟壞，鐵心為沾纓。",
      "當其崇樹日，豈意侵奪並。冥漠生變故，淒涼結幽明。",
      "悲端豈自我，外物紛相縈。所適非所見，前登江上城。",
      "倚樓臨綠水，一望解傷情。"
    ]
  }
]