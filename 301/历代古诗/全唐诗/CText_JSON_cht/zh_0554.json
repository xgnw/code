[
  {
    "volume": 554,
    "sequence": 1,
    "title": "寄石橋僧",
    "author": "項斯",
    "content": [
      "逢師入山日，道在石橋邊。別後何人見，秋來幾處禪。",
      "溪中雲隔寺，夜半雪添泉。生有天臺約，知無卻出緣。"
    ]
  },
  {
    "volume": 554,
    "sequence": 2,
    "title": "送歐陽袞歸閩中",
    "author": "項斯",
    "content": [
      "秦城幾年住，猶著故鄉衣。失意時相識，成名後獨歸。",
      "海秋蠻樹黑，嶺夜瘴禽飛。為學心難滿，知君更掩扉。"
    ]
  },
  {
    "volume": 554,
    "sequence": 3,
    "title": "古觀",
    "author": "項斯",
    "content": [
      "置觀碑已折，看松年不分。洞中誰識藥，門外日添墳。",
      "放去龜隨水，呼來鹿怕熏。壇邊見灰火，幾燒祭星文。"
    ]
  },
  {
    "volume": 554,
    "sequence": 4,
    "title": "題令狐處士溪居",
    "author": "項斯",
    "content": [
      "白髮已過半，無心離此溪。病嘗山藥遍，貧起草堂低。",
      "為月窗從破，因詩壁重泥。近來常夜坐，寂寞與僧齊。"
    ]
  },
  {
    "volume": 554,
    "sequence": 5,
    "title": "送僧歸南嶽",
    "author": "項斯",
    "content": [
      "心知衡岳路，不怕去人稀。船裏誰鳴磬，沙頭自曝衣。",
      "有家從小別，是寺即言歸。料得逢春住，當禪雲滿扉。"
    ]
  },
  {
    "volume": 554,
    "sequence": 6,
    "title": "寧州春思",
    "author": "項斯",
    "content": [
      "失意離城早，邊城任見花。初為斷酒客，舊識賣書家。",
      "寒寺稀無雪，春風亦有沙。思歸頻入夢，即路不言賒。"
    ]
  },
  {
    "volume": 554,
    "sequence": 7,
    "title": "山友贈蘚花冠",
    "author": "項斯",
    "content": [
      "塵汙出華髮，慚君青蘚冠。此身閑未得，終日戴應難。",
      "好就松陰掛，宜當枕石看。會須尋道士，簪去繞霜壇。"
    ]
  },
  {
    "volume": 554,
    "sequence": 8,
    "title": "蠻家",
    "author": "項斯",
    "content": [
      "領得賣珠錢，還歸銅柱邊。看兒調小象，打鼓試新船。",
      "醉後眠神樹，耕時語瘴煙。不逢寒便老，相問莫知年。"
    ]
  },
  {
    "volume": 554,
    "sequence": 9,
    "title": "早春題湖上顧氏新居二首",
    "author": "項斯",
    "content": [
      "近得水雲看，門長侵早開。到時微有雪，行處又無苔。",
      "勸酒客初醉，留茶僧未來。每逢晴暖日，唯見乞花栽。",
      "門不當官道，行人到亦稀。故從餐後出，方至夜深歸。",
      "開篋揀書卷，掃床移褐衣。幾時同買宅，相近有柴扉。"
    ]
  },
  {
    "volume": 554,
    "sequence": 10,
    "title": "蒼梧雲氣",
    "author": "項斯",
    "content": [
      "何年化作愁，漠漠便難收。數點山能遠，平鋪水不流。",
      "濕連湘竹暮，濃蓋舜墳秋。亦有思歸客，看來盡白頭。"
    ]
  },
  {
    "volume": 554,
    "sequence": 11,
    "title": "晚春花",
    "author": "項斯",
    "content": [
      "陰洞日光薄，花開不及時。當春無半樹，經燒足空枝。",
      "疏與香風會，細將泉影移。此中人到少，開盡幾人知。"
    ]
  },
  {
    "volume": 554,
    "sequence": 12,
    "title": "宿胡氏溪亭",
    "author": "項斯",
    "content": [
      "獨住水聲裏，有亭無熱時。客來因月宿，床勢向山移。",
      "鶴睡松枝定，螢歸葛葉垂。寂寥猶欠伴，誰為報僧知。"
    ]
  },
  {
    "volume": 554,
    "sequence": 13,
    "title": "送華陰隱者",
    "author": "項斯",
    "content": [
      "往往到城市，得非征藥錢。世人空識面，弟子莫知年。",
      "自說能醫死，相期更學仙。近來移住處，毛女舊峰前。"
    ]
  },
  {
    "volume": 554,
    "sequence": 14,
    "title": "落第後寄江南親友",
    "author": "項斯",
    "content": [
      "古巷槐陰合，愁多晝掩扉。獨存過江馬，強拂看花衣。",
      "送客心先醉，尋僧夜不歸。龍鍾易惆悵，莫遣寄書稀。"
    ]
  },
  {
    "volume": 554,
    "sequence": 15,
    "title": "欲別",
    "author": "項斯",
    "content": [
      "花時人欲別，每日醉櫻桃。買酒金錢盡，彈箏玉指勞。",
      "歸期無歲月，客路有風濤。錦緞裁衣贈，麒麟落剪刀。"
    ]
  },
  {
    "volume": 554,
    "sequence": 16,
    "title": "留別張水部籍",
    "author": "項斯",
    "content": [
      "省中重拜別，兼領寄人書。已念此行遠，不應相問疏。",
      "子城西並宅，禦水北同渠。要取春前到，乘閑候起居。"
    ]
  },
  {
    "volume": 554,
    "sequence": 17,
    "title": "小古鏡",
    "author": "項斯",
    "content": [
      "字已無人識，唯應記鑄年。見來深似水，攜去重于錢。",
      "鸞翅巢空月，菱花遍小天。宮中照黃帝，曾得化為仙。"
    ]
  },
  {
    "volume": 554,
    "sequence": 18,
    "title": "題太白山隱者",
    "author": "項斯",
    "content": [
      "高居在幽嶺，人得見時稀。寫籙扃虛白，尋僧到翠微。",
      "掃壇星下宿，收藥雨中歸。從服小還後，自疑身解飛。"
    ]
  },
  {
    "volume": 554,
    "sequence": 19,
    "title": "病中懷王展先輩在天臺",
    "author": "項斯",
    "content": [
      "枕上用心靜，唯應改舊詩。強行休去早，暫臥起還遲。",
      "因說來歸處，卻愁初病時。赤城山下寺，無計得相隨。"
    ]
  },
  {
    "volume": 554,
    "sequence": 20,
    "title": "鯉魚",
    "author": "項斯",
    "content": [
      "似龍鱗又足，只是欠登門。月裏腮猶濕，泥中目未昏。",
      "乞鋤防蟻穴，望水寫金盆。他日能為雨，公田報此恩。"
    ]
  },
  {
    "volume": 554,
    "sequence": 21,
    "title": "子規",
    "author": "項斯",
    "content": [
      "遊魂自相叫，寧複記前身。飛過人家月，聲連客路春。",
      "夢邊催曉急，愁外送風頻。自有沾花血，相和淚滴新。"
    ]
  },
  {
    "volume": 554,
    "sequence": 22,
    "title": "邊州客舍",
    "author": "項斯",
    "content": [
      "開門不成出，麥色遍前坡。自小詩名在，如今白髮多。",
      "經年無越信，終日厭蕃歌。近寺居僧少，春來亦懶過。"
    ]
  },
  {
    "volume": 554,
    "sequence": 23,
    "title": "贈道者",
    "author": "項斯",
    "content": [
      "晏來知養氣，度日語時稀。到處留丹井，終寒不絮衣。",
      "病鄉多惠藥，鬼俗有符威。自說身輕健，今年數夢飛。"
    ]
  },
  {
    "volume": 554,
    "sequence": 24,
    "title": "邊游",
    "author": "項斯",
    "content": [
      "古鎮門前去，長安路在東。天寒明堠火，日晚裂旗風。",
      "塞館皆無事，儒裝亦有弓。防秋故鄉卒，暫喜語音同。"
    ]
  },
  {
    "volume": 554,
    "sequence": 25,
    "title": "夜泊淮陰",
    "author": "項斯",
    "content": [
      "夜入楚家煙，煙中人未眠。望來淮岸盡，坐到酒樓前。",
      "燈影半臨水，箏聲多在船。乘流向東去，別此易經年。"
    ]
  },
  {
    "volume": 554,
    "sequence": 26,
    "title": "遠水",
    "author": "項斯",
    "content": [
      "渺渺浸天色，一邊生晚光。闊浮萍思遠，寒入雁愁長。",
      "北極連平地，東流即故鄉。扁舟來宿處，仿佛似瀟湘。"
    ]
  },
  {
    "volume": 554,
    "sequence": 27,
    "title": "黃州暮愁",
    "author": "項斯",
    "content": [
      "淩澌沖淚眼，重疊自西來。即夜寒應合，非春暖不開。",
      "豈無登陸計，宜棄濟川材。願寄浮天外，高風萬里回。"
    ]
  },
  {
    "volume": 554,
    "sequence": 28,
    "title": "曉發昭應",
    "author": "項斯",
    "content": [
      "行人見雪愁，初作帝鄉遊。旅店開偏早，鄉帆去未收。",
      "燈殘催卷席，手冷怕梳頭。是物寒無色，湯泉正自流。"
    ]
  },
  {
    "volume": 554,
    "sequence": 29,
    "title": "贈金州姚合使君",
    "author": "項斯",
    "content": [
      "為郎名更重，領郡是蹉跎。官壁題詩盡，衙庭看鶴多。",
      "城池連草塹，籬落帶椒坡。未覺旗幡貴，閑行觸處過。"
    ]
  },
  {
    "volume": 554,
    "sequence": 30,
    "title": "送殷中丞游邊",
    "author": "項斯",
    "content": [
      "話別無長夜，燈前聞曙鴉。已行難避雪，何處合逢花。",
      "野寺門多閉，羌樓酒不賒。還須見邊將，誰擬靜塵沙。"
    ]
  },
  {
    "volume": 554,
    "sequence": 31,
    "title": "寄坐夏僧",
    "author": "項斯",
    "content": [
      "坐夏日偏長，知師在律堂。多因束帶熱，更憶剃頭涼。",
      "苔色侵經架，松陰到簟床。還應煉詩句，借臥石池傍。"
    ]
  },
  {
    "volume": 554,
    "sequence": 32,
    "title": "寄盧式",
    "author": "項斯",
    "content": [
      "到處久南望，未知何日回。寄書頻到海，得夢忽聞雷。",
      "嶺日當秋暗，蠻花近臘開。白身居瘴癘，誰不惜君才。"
    ]
  },
  {
    "volume": 554,
    "sequence": 33,
    "title": "日東病僧",
    "author": "項斯",
    "content": [
      "雲水絕歸路，來時風送船。不言身後事，猶坐病中禪。",
      "深壁藏燈影，空窗出艾煙。已無鄉土信，起塔寺門前。"
    ]
  },
  {
    "volume": 554,
    "sequence": 34,
    "title": "泛溪",
    "author": "項斯",
    "content": [
      "溪船泛渺彌，漸覺滅炎輝。動水花連影，逢人鳥背飛。",
      "深猶見白石，涼好換生衣。未得多詩句，終須隔宿歸。"
    ]
  },
  {
    "volume": 554,
    "sequence": 35,
    "title": "送顧少府",
    "author": "項斯",
    "content": [
      "作尉年猶少，無辭去路賒。漁舟縣前泊，山吏日高衙。",
      "幽景臨溪寺，秋蟬織杼家。行程須過越，先醉鏡湖花。"
    ]
  },
  {
    "volume": 554,
    "sequence": 36,
    "title": "咸陽別李處士",
    "author": "項斯",
    "content": [
      "古道自迢迢，咸陽離別橋。越人聞水處，秦樹帶霜朝。",
      "駐馬言難盡，分程望易遙。秋前未相見，此意轉蕭條。"
    ]
  },
  {
    "volume": 554,
    "sequence": 37,
    "title": "寄流人",
    "author": "項斯",
    "content": [
      "毒草不曾枯，長添客健無。霧開蠻市合，船散海城孤。",
      "象跡頻藏齒，龍涎遠蔽珠。家人秦地老，泣對日南圖。"
    ]
  },
  {
    "volume": 554,
    "sequence": 38,
    "title": "華頂道者",
    "author": "項斯",
    "content": [
      "仙人掌中住，生有上天期。已廢燒丹處，猶多種杏時。",
      "養龍於淺水，寄鶴在高枝。得道複無事，相逢盡日棋。"
    ]
  },
  {
    "volume": 554,
    "sequence": 39,
    "title": "酬從叔聽夜泉見寄",
    "author": "項斯",
    "content": [
      "夢罷更開戶，寒泉聲隔雲。共誰尋最遠，獨自坐偏聞。",
      "岩際和風滴，溪中泛月分。豈知當此夜，流念到江濆。"
    ]
  },
  {
    "volume": 554,
    "sequence": 40,
    "title": "和李用夫栽小松",
    "author": "項斯",
    "content": [
      "移來未換葉，已勝在空山。靜對心標直，遙吟境助閑。",
      "影侵殘雪際，聲透小窗間。即聳淩空幹，翛翛豈易攀。"
    ]
  },
  {
    "volume": 554,
    "sequence": 41,
    "title": "哭南流人",
    "author": "項斯",
    "content": [
      "遙見南來使，江頭哭問君。臨終時有雪，旅葬處無雲。",
      "官庫空收劍，蠻僧共起墳。知名人尚少，誰為錄遺文。"
    ]
  },
  {
    "volume": 554,
    "sequence": 42,
    "title": "經李白墓",
    "author": "項斯",
    "content": [
      "夜郎歸未老，醉死此江邊。葬闕官家禮，詩殘樂府篇。",
      "游魂應到蜀，小碣豈旌賢。身沒猶何罪，遺墳野火燃。"
    ]
  },
  {
    "volume": 554,
    "sequence": 43,
    "title": "春夜樊川竹亭陪諸同年宴",
    "author": "項斯",
    "content": [
      "相知皆是舊，每恨獨遊頻。幸此同芳夕，寧辭倒醉身。",
      "燈光遙映燭，萼粉暗飄茵。明月分歸騎，重來更幾春。"
    ]
  },
  {
    "volume": 554,
    "sequence": 44,
    "title": "送僧",
    "author": "項斯",
    "content": [
      "靈山巡未遍，不作住持心。逢寺暫投宿，是山皆獨尋。",
      "有時過靜界，在處想空林。從小即行腳，出家來至今。"
    ]
  },
  {
    "volume": 554,
    "sequence": 45,
    "title": "送蘇處士歸西山",
    "author": "項斯",
    "content": [
      "南游何所為，一篋又空歸。守道安清世，無心換白衣。",
      "深林蟬噪暮，絕頂客來稀。早晚重相見，論詩更及微。"
    ]
  },
  {
    "volume": 554,
    "sequence": 46,
    "title": "游爛柯山",
    "author": "項斯",
    "content": [
      "步步出塵氛，溪山別是春。壇邊時過鶴，棋處寂無人。",
      "訪古碑多缺，探幽路不真。翻疑歸去晚，清世累移晨。"
    ]
  },
  {
    "volume": 554,
    "sequence": 47,
    "title": "送友人之永嘉",
    "author": "項斯",
    "content": [
      "長貧知不易，去計擬何逃。相對人愁別，經過幾處勞。",
      "城連沙岫遠，山斷夏雲高。猶想成詩處，秋燈半照濤。"
    ]
  },
  {
    "volume": 554,
    "sequence": 48,
    "title": "巴中逢故人",
    "author": "項斯",
    "content": [
      "勞思空積歲，偶會更無由。以分難相舍，將行且暫留。",
      "路岐何處極，江峽半猿愁。到此分南北，離懷豈易收。"
    ]
  },
  {
    "volume": 554,
    "sequence": 49,
    "title": "送歸江州友人初下第",
    "author": "項斯",
    "content": [
      "名高不俟召，收采獻君門。偶屈應緣數，他人盡為冤。",
      "新春城外路，舊隱水邊村。歸去無勞久，知君更待論。"
    ]
  },
  {
    "volume": 554,
    "sequence": 50,
    "title": "舜城懷古",
    "author": "項斯",
    "content": [
      "禪禹遜堯聰，巍巍盛此中。四隅咸啟聖，萬古賴成功。",
      "道德去彌遠，山河勢不窮。停車一再拜，帝業即今同。"
    ]
  },
  {
    "volume": 554,
    "sequence": 51,
    "title": "送劉道士之成都嚴真觀",
    "author": "項斯",
    "content": [
      "嚴君名不朽，道出二經中。歸去精誠懇，還應夢寐通。",
      "池台鏡定月，松檜雨餘風。想對靈玄憶，人間戀若空。"
    ]
  },
  {
    "volume": 554,
    "sequence": 52,
    "title": "漢南遇友人",
    "author": "項斯",
    "content": [
      "此身西複東，何計此相逢。夢盡吳越水，恨深襄漢鐘。",
      "積雲開去路，曙雪疊前峰。誰即知非舊，憐君忽見容。"
    ]
  },
  {
    "volume": 554,
    "sequence": 53,
    "title": "遊頭陀寺上方",
    "author": "項斯",
    "content": [
      "高步陟崔嵬，吟閑路惜回。寺知何代有，僧見梵天來。",
      "暮靄連沙積，餘霞遍檻開。更期招靜者，長嘯上南台。"
    ]
  },
  {
    "volume": 554,
    "sequence": 54,
    "title": "送友人游河東",
    "author": "項斯",
    "content": [
      "停車曉燭前，一語幾潸然。路去干戈日，鄉遙饑饉年。",
      "湖波晴見雁，槐驛晚無蟬。莫縱經時住，東南書信偏。"
    ]
  },
  {
    "volume": 554,
    "sequence": 55,
    "title": "中秋夜懷",
    "author": "項斯",
    "content": [
      "趨馳早晚休，一歲又殘秋。若只如今日，何難至白頭。",
      "滄波歸處遠，旅食尚邊愁。賴見前賢說，窮通不自由。"
    ]
  },
  {
    "volume": 554,
    "sequence": 56,
    "title": "寄富春孫路處士",
    "author": "項斯",
    "content": [
      "平生醉與吟，誰是見君心。上國一歸去，滄江閑至今。",
      "鐘繁秋寺近，峰闊晚濤深。疏放長如此，何人長得尋。"
    ]
  },
  {
    "volume": 554,
    "sequence": 57,
    "title": "送客歸新羅",
    "author": "項斯",
    "content": [
      "君家滄海外，一別見何因。風土雖知教，程途自致貧。",
      "浸天波色晚，橫笛鳥行春。明發千檣下，應無更遠人。"
    ]
  },
  {
    "volume": 554,
    "sequence": 58,
    "title": "杭州江亭留題登眺",
    "author": "項斯",
    "content": [
      "處處日馳銷，憑軒夕似朝。漁翁閑鼓棹，沙鳥戲迎潮。",
      "樹間津亭密，城連塢寺遙。因誰報隱者，向此得耕樵。"
    ]
  },
  {
    "volume": 554,
    "sequence": 59,
    "title": "荊州夜與友親相遇",
    "author": "項斯",
    "content": [
      "山海兩分岐，停舟偶似期。別來何限意，相見卻無辭。",
      "坐永神凝夢，愁繁鬢欲絲。趨名易遲晚，此去莫經時。"
    ]
  },
  {
    "volume": 554,
    "sequence": 60,
    "title": "送友人游邊",
    "author": "項斯",
    "content": [
      "方春到帝京，有戀有愁並。萬里江海思，半年沙塞程。",
      "綠陰斜向驛，殘照遠侵城。自可資新課，還期振盛名。"
    ]
  },
  {
    "volume": 554,
    "sequence": 61,
    "title": "題贈宣州亢拾遺",
    "author": "項斯",
    "content": [
      "傳騎一何催，山門晝未開。高人終避世，聖主不遺才。",
      "坐次欹臨水，門中獨舉杯。誰為旦夕侶，深寺數僧來。"
    ]
  },
  {
    "volume": 554,
    "sequence": 62,
    "title": "姚氏池亭",
    "author": "項斯",
    "content": [
      "池館饒嘉致，幽人愜所閑。筱風能動浪，岸樹不遮山。",
      "嘯檻魚驚後，眠窗鶴語間。何須說廬阜，深處更躋攀。"
    ]
  },
  {
    "volume": 554,
    "sequence": 63,
    "title": "送友人之江南",
    "author": "項斯",
    "content": [
      "東南路苦辛，去路見無因。萬里此相送，故交誰更親。",
      "日浮汀草綠，煙霽海山春。握手無別贈，為予書劄頻。"
    ]
  },
  {
    "volume": 554,
    "sequence": 64,
    "title": "彭蠡湖春望",
    "author": "項斯",
    "content": [
      "湖亭東極望，遠棹不須回。遍草新湖落，連天眾雁來。",
      "蘆洲殘照盡，雲障積煙開。更想鴟夷子，扁舟安在哉。"
    ]
  },
  {
    "volume": 554,
    "sequence": 65,
    "title": "聞友人會裴明府縣樓",
    "author": "項斯",
    "content": [
      "閑閣雨吹塵，陶家揖上賓。湖山萬疊翠，門樹一行春。",
      "景遍歸簷燕，歌喧已醉身。登臨興不足，喜有數來因。"
    ]
  },
  {
    "volume": 554,
    "sequence": 66,
    "title": "歸家山行",
    "author": "項斯",
    "content": [
      "獻賦才何拙，經時不恥歸。能知此意是，甘取眾人非。",
      "遍隴耕無圃，緣溪釣有磯。此懷難自遣，期在振儒衣。"
    ]
  },
  {
    "volume": 554,
    "sequence": 67,
    "title": "長安書懷呈知己",
    "author": "項斯",
    "content": [
      "江湖歸不易，京邑計長貧。獨夜有知己，論心無故人。",
      "一燈愁裏夢，九陌病中春。為問清平日，無門致出身。"
    ]
  },
  {
    "volume": 554,
    "sequence": 68,
    "title": "聞蟬",
    "author": "項斯",
    "content": [
      "動葉複驚神，聲聲斷續勻。坐來同聽者，俱是未歸人。",
      "一棹三湘浪，單車二蜀塵。傷秋各有日，千可念因循。"
    ]
  },
  {
    "volume": 554,
    "sequence": 69,
    "title": "李處士道院南樓",
    "author": "項斯",
    "content": [
      "霜晚複秋殘，樓明近遠山。滿壺邀我醉，一榻為僧閑。",
      "樹簇孤汀眇，帆欹積浪間。從容更南望，殊欲外人寰。"
    ]
  },
  {
    "volume": 554,
    "sequence": 70,
    "title": "送顧非熊及第歸茅山",
    "author": "項斯",
    "content": [
      "吟詩三十載，成此一名難。自有恩門入，全無帝裏歡。",
      "湖光愁裏碧，岩景夢中寒。到後松杉月，何人共曉看。"
    ]
  },
  {
    "volume": 554,
    "sequence": 71,
    "title": "春日題李中丞樊川別墅",
    "author": "項斯",
    "content": [
      "心知受恩地，到此亦裴回。上路移時立，中軒隔宿來。",
      "川光通沼沚，寺影帶樓臺。無限成蹊樹，花多向客開。"
    ]
  },
  {
    "volume": 554,
    "sequence": 72,
    "title": "龍州與韓將軍夜會",
    "author": "項斯",
    "content": [
      "庭綠草纖纖，邊州白露沾。別歌緣劍起，客淚是愁添。",
      "見月鵲啼樹，避風雲滿簾。將軍盡尊酒，樓上賦星占。"
    ]
  },
  {
    "volume": 554,
    "sequence": 73,
    "title": "途中逢友人",
    "author": "項斯",
    "content": [
      "長大有南北，山川各所之。相逢孤館夜，共憶少年時。",
      "爛醉百花酒，狂題幾首詩。來朝又分袂，後會鬢應絲。"
    ]
  },
  {
    "volume": 554,
    "sequence": 74,
    "title": "送友人下第歸襄陽",
    "author": "項斯",
    "content": [
      "失意已春殘，歸愁與別難。山分關路細，江繞夜城寒。",
      "草色連晴阪，鼉聲離曉灘。差池是秋賦，何以暫懷安。"
    ]
  },
  {
    "volume": 554,
    "sequence": 75,
    "title": "宿山寺",
    "author": "項斯",
    "content": [
      "栗葉重重複翠微，黃昏溪上語人稀。月明古寺客初到，風度閑門僧未歸。山果經霜多自落，水螢穿竹不停飛。",
      "中宵能得幾時睡，又被鐘聲催著衣。"
    ]
  },
  {
    "volume": 554,
    "sequence": 76,
    "title": "病鶴",
    "author": "項斯",
    "content": [
      "青雲有意力猶微，豈料低回得所依。幸念翅因風雨困，豈教身陷稻粱肥。曾游碧落寧無侶，見有清池不忍飛。",
      "縱使他年引仙駕，主人恩在亦應歸。"
    ]
  },
  {
    "volume": 554,
    "sequence": 77,
    "title": "夢仙",
    "author": "項斯",
    "content": [
      "昨宵魂夢到仙津，得見蓬山不死人。雲葉許裁成野服，玉漿教吃潤愁身。紅樓近月宜寒水，綠杏搖風占古春。",
      "次第引看行未遍，浮光牽入世間塵。"
    ]
  },
  {
    "volume": 554,
    "sequence": 78,
    "title": "古扇",
    "author": "項斯",
    "content": [
      "昨日裁成奪夏威，忽逢秋節便相違。寒塵妒盡秦王女，涼殿恩隨漢主妃。似月舊臨紅粉面，有風休動麝香衣。",
      "千年蕭瑟關人事，莫語當時掩淚歸。"
    ]
  },
  {
    "volume": 554,
    "sequence": 79,
    "title": "涇州聽張處士彈琴",
    "author": "項斯",
    "content": [
      "邊州獨夜正思鄉，君又彈琴在客堂。",
      "仿佛不離燈影外，似聞流水到瀟湘。"
    ]
  },
  {
    "volume": 554,
    "sequence": 80,
    "title": "贈別",
    "author": "項斯",
    "content": [
      "魚在深泉鳥在雲，從來只得影相親。",
      "他時縱有逢君處，應作人間白髮身。"
    ]
  },
  {
    "volume": 554,
    "sequence": 81,
    "title": "對鱠",
    "author": "項斯",
    "content": [
      "行到鱸魚鄉里時，鱠盤如雪怕風吹。",
      "猶憐醉裏江南路，馬上垂鞭學釣時。"
    ]
  },
  {
    "volume": 554,
    "sequence": 82,
    "title": "憶朝陽峰前居",
    "author": "項斯",
    "content": [
      "每憶閑眠處，朝陽最上峰。溪僧來自遠，林路出無蹤。",
      "敗褐黏苔遍，新題出石重。霞光侵曙發，嵐翠近秋濃。",
      "健羨機能破，安危道不逢。雪殘猿到閣，庭午鶴離松。",
      "此地虛為別，人間久未容。何時無一事，卻去養疏慵。"
    ]
  },
  {
    "volume": 554,
    "sequence": 83,
    "title": "暮上瞿唐峽",
    "author": "項斯",
    "content": [
      "自古艱難地，孤舟旦暮程。獨愁空托命，省已是輕生。",
      "有樹皆相倚，無岩不倒傾。蛟螭波數怒，鬼怪火潛明。",
      "履道知無負，離心自要驚。何年面骨肉，細話苦辛行。"
    ]
  },
  {
    "volume": 554,
    "sequence": 84,
    "title": "和李中丞醉中期王征君月夜同游滻水舊居",
    "author": "項斯",
    "content": [
      "醉後情俱遠，難忘素滻間。照花深處月，當戶舊時山。",
      "事想同清話，歡期一破顏。風流還愛竹，此夜尚思閑。"
    ]
  },
  {
    "volume": 554,
    "sequence": 85,
    "title": "濁水求珠",
    "author": "項斯",
    "content": [
      "靈魄自沉浮，從來任濁流。願從深處得，不向暗中投。",
      "圓月時堪惜，滄波路可求。沙尋龍窟遠，泥訪蚌津幽。",
      "是寶終知貴，唯恩且用酬。如能在公掌，的不負明眸。"
    ]
  },
  {
    "volume": 554,
    "sequence": 86,
    "title": "江村夜泊",
    "author": "項斯",
    "content": [
      "日落江路黑，前村人語稀。幾家深樹裏，一火夜漁歸。"
    ]
  },
  {
    "volume": 554,
    "sequence": 87,
    "title": "落第後歸覲喜逢僧再陽",
    "author": "項斯",
    "content": [
      "相逢須強笑，人世別離頻。去曉長侵月，歸鄉動隔春。",
      "見僧心暫靜，從俗事多屯。宇宙詩名小，山河客路新。",
      "翠桐猶入爨，青鏡未辭塵。逸足常思驥，隨群且退鱗。",
      "宴乖紅杏寺，愁在綠楊津。羞病難為藥，開眉懶顧人。"
    ]
  },
  {
    "volume": 554,
    "sequence": 88,
    "title": "送越僧元瑞",
    "author": "項斯",
    "content": [
      "靜中無伴侶，今亦獨隨緣。昨夜離空室，焚香淨去船。"
    ]
  },
  {
    "volume": 554,
    "sequence": 89,
    "title": "舊宮人",
    "author": "項斯",
    "content": [
      "自出先皇玉殿中，衣裳不更染深紅。宮釵折盡垂空鬢，內扇穿多減半風。桃熟亦曾君手賜，酒闌猶候妾歌終。",
      "如今還向城邊住，禦水東流意不通。"
    ]
  },
  {
    "volume": 554,
    "sequence": 90,
    "title": "夢游仙",
    "author": "項斯",
    "content": [
      "夢遊飛上天家樓，珠箔當風掛玉鉤。鸚鵡隔簾呼再拜，水仙移鏡懶梳頭。丹霞不是人間曉，碧樹仍逢岫外秋。",
      "將謂便長於此地，雞聲入耳所堪愁。"
    ]
  },
  {
    "volume": 554,
    "sequence": 91,
    "title": "送宮人入道",
    "author": "項斯",
    "content": [
      "願隨仙女董雙成，王母前頭作伴行。初戴玉冠多誤拜，欲辭金殿別稱名。將敲碧落新齋磬，卻進昭陽舊賜箏。",
      "旦暮焚香繞壇上，步虛猶作按歌聲。"
    ]
  },
  {
    "volume": 554,
    "sequence": 92,
    "title": "長安退將",
    "author": "項斯",
    "content": [
      "塞晚沖沙損眼明，歸來養病住秦京。上高樓閣看星坐，著白衣裳把劍行。常說老身思鬥將，最悲無力制蕃營。",
      "翠眉紅臉和回鶻，惆悵中原不用兵。"
    ]
  },
  {
    "volume": 554,
    "sequence": 93,
    "title": "遙裝夜",
    "author": "項斯",
    "content": [
      "卷席貧拋壁下床，且鋪他處對燈光。欲行千里從今夜，猶惜殘春發故鄉。蚊蚋已生團扇急，衣裳未了剪刀忙。",
      "誰知更有芙蓉浦，南去令人愁思長。"
    ]
  },
  {
    "volume": 554,
    "sequence": 94,
    "title": "送苗七求職",
    "author": "項斯",
    "content": [
      "相逢未得三回笑，風送離情入剪刀。客路最能銷日月，夢魂空自畏波濤。獨眠秋夜琴聲急，未拜軍城劍色高。",
      "去去緣多山與海，鶴身寧肯為飛勞。"
    ]
  },
  {
    "volume": 554,
    "sequence": 95,
    "title": "山行",
    "author": "項斯",
    "content": [
      "青櫪林深亦有人，一渠流水數家分。山當日午回峰影，草帶泥痕過鹿群。蒸茗氣從茅舍出，繰絲聲隔竹籬聞。",
      "行逢賣藥歸來客，不惜相隨入島雲。"
    ]
  },
  {
    "volume": 554,
    "sequence": 96,
    "title": "題永忻寺影堂",
    "author": "項斯",
    "content": [
      "不遇修寺日，無錢入影堂。故來空禮拜，臨去重添香。",
      "僧得名難近，燈傳火已長。發心依止後，借住有鄰房。"
    ]
  },
  {
    "volume": 554,
    "sequence": 97,
    "title": "獻令狐相公，時相公郊壇行事回",
    "author": "項斯",
    "content": [
      "鶚在卿雲冰在壺，代天才業本籲謨。榮同伊陟傳朱戶，秀比王商入畫圖。昨夜星辰回劍履，前年風月滿江湖。",
      "不知機務時多暇，還許詩家屬和無。"
    ]
  },
  {
    "volume": 554,
    "sequence": 98,
    "title": "句",
    "author": "項斯",
    "content": [
      "佳人背江坐，眉際列煙樹。。",
      "馬蹄沒青莎，船跡成空波。",
      "春風吹兩意，何意更相值。（《古意》。",
      "以上並見張為《主客圖》）",
      "更望會稽何處是，沙連竹箭白鷳群。。"
    ]
  }
]