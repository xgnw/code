[
  {
    "volume": 679,
    "sequence": 1,
    "title": "秋夕送友人歸吳",
    "author": "崔塗",
    "content": [
      "離心醉豈歡，把酒強相寬。世路須求達，還家亦未安。",
      "旅程愁算遠，江月坐吟殘。莫羨扁舟興，功成去不難。"
    ]
  },
  {
    "volume": 679,
    "sequence": 2,
    "title": "長安逢江南僧",
    "author": "崔塗",
    "content": [
      "孤雲無定蹤，忽到又相逢。說盡天涯事，聽殘上國鐘。",
      "問人尋寺僻，乞食過街慵。憶到曾棲處，開門對數峰。"
    ]
  },
  {
    "volume": 679,
    "sequence": 3,
    "title": "晚次修路僧",
    "author": "崔塗",
    "content": [
      "平盡不平處，尚嫌功未深。應難將世路，便得稱師心。",
      "高鳥下殘照，白煙生遠林。更聞清磬發，聊喜緩塵襟。"
    ]
  },
  {
    "volume": 679,
    "sequence": 4,
    "title": "湖外送友人游邊",
    "author": "崔塗",
    "content": [
      "我泛瀟湘浦，君行指塞雲。兩鄉天外隔，一徑渡頭分。",
      "雨暗江花老，笳愁隴月曛。不堪來去雁，迢遞思離群。"
    ]
  },
  {
    "volume": 679,
    "sequence": 5,
    "title": "讀段太尉碑",
    "author": "崔塗",
    "content": [
      "憤激計潛成，臨危豈顧生。只空持一笏，便欲碎長鯨。",
      "國已酬徽烈，家猶聳義聲。不知青史上，誰可計功名。"
    ]
  },
  {
    "volume": 679,
    "sequence": 6,
    "title": "夕次洛陽道中",
    "author": "崔塗",
    "content": [
      "秋風吹故城，城下獨吟行。高樹鳥已息，古原人尚耕。",
      "流年川暗度，往事月空明。不復歎岐路，馬前塵夜生。"
    ]
  },
  {
    "volume": 679,
    "sequence": 7,
    "title": "讀方幹詩因懷別業",
    "author": "崔塗",
    "content": [
      "把君詩一吟，萬里見君心。華髮新知少，滄洲舊隱深。",
      "潮沖虛閣上，山入暮窗沈。憶宿高齋夜，庭枝識海禽。"
    ]
  },
  {
    "volume": 679,
    "sequence": 8,
    "title": "題嵩陽隱者",
    "author": "崔塗",
    "content": [
      "四十年高夢，生涯指一丘。無人同久住，有鶴對冥修。",
      "草雜芝田出，泉和石髓流。更嫌庭樹老，疑是世間秋。"
    ]
  },
  {
    "volume": 679,
    "sequence": 9,
    "title": "友人問卜見招",
    "author": "崔塗",
    "content": [
      "何必問蓍龜，行藏自可期。但逢公道日，即是命通時。",
      "樂善知無厭，操心幸不欺。豈能花下淚，長似去年垂。"
    ]
  },
  {
    "volume": 679,
    "sequence": 10,
    "title": "江行晚望",
    "author": "崔塗",
    "content": [
      "木落曙江晴，寒郊極望平。孤舟三楚去，萬里獨吟行。",
      "鳥占橫查立，人當故里耕。十年來複去，不覺二毛生。"
    ]
  },
  {
    "volume": 679,
    "sequence": 11,
    "title": "巫山廟",
    "author": "崔塗",
    "content": [
      "雙黛儼如嚬，應傷故國春。江山非舊主，雲雨是前身。",
      "夢覺傳詞客，靈猶福楚人。不知千載後，何處又為神。"
    ]
  },
  {
    "volume": 679,
    "sequence": 12,
    "title": "秋夕與友人話別",
    "author": "崔塗",
    "content": [
      "懷君非一夕，此夕倍堪悲。華髮猶漂泊，滄洲又別離。",
      "冷禽棲不定，衰葉墮無時。況值干戈隔，相逢未可期。"
    ]
  },
  {
    "volume": 679,
    "sequence": 13,
    "title": "與友人同懷江南別業",
    "author": "崔塗",
    "content": [
      "因君話故國，此夕倍依依。舊業臨秋水，何人在釣磯。",
      "浮名如縱得，滄海亦終歸。卻是風塵裏，如何便息機。"
    ]
  },
  {
    "volume": 679,
    "sequence": 14,
    "title": "苦吟",
    "author": "崔塗",
    "content": [
      "朝吟複暮吟，只此望知音。舉世輕孤立，何人念苦心。",
      "他鄉無舊識，落日羨歸禽。況住寒江上，漁家似故林。"
    ]
  },
  {
    "volume": 679,
    "sequence": 15,
    "title": "春日郊居酬友人見貽",
    "author": "崔塗",
    "content": [
      "荒齋原上掩，不出動經旬。忽覺草木變，始知天地春。",
      "方期五字達，未厭一簞貧。麗句勞相勉，余非樂釣綸。"
    ]
  },
  {
    "volume": 679,
    "sequence": 16,
    "title": "問卜",
    "author": "崔塗",
    "content": [
      "承家望一名，幾欲問君平。自小非無志，何年即有成。",
      "豈能長失路，爭忍學歸耕。不擬逢昭代，悠悠過此生。"
    ]
  },
  {
    "volume": 679,
    "sequence": 17,
    "title": "蜀城春",
    "author": "崔塗",
    "content": [
      "天涯憔悴身，一望一沾巾。在處有芳草，滿城無故人。",
      "懷才皆得路，失計自傷春。清鏡不能照，鬢毛愁更新。"
    ]
  },
  {
    "volume": 679,
    "sequence": 18,
    "title": "送道士于千齡游南嶽",
    "author": "崔塗",
    "content": [
      "物外與誰期，人間又別離。四方多事日，高岳獨游時。",
      "猿狖瀟湘樹，煙波屈宋祠。無因陪此去，空惜鬢將衰。"
    ]
  },
  {
    "volume": 679,
    "sequence": 19,
    "title": "入蜀赴舉秋夜與先生話別",
    "author": "崔塗",
    "content": [
      "欲愴峨嵋別，中宵寢不能。聽殘池上雨，吟盡枕前燈。",
      "失計方期隱，修心未到僧。雲門一萬里，應笑又擔簦。"
    ]
  },
  {
    "volume": 679,
    "sequence": 20,
    "title": "春晚懷進士韋澹",
    "author": "崔塗",
    "content": [
      "故里花應盡，江樓夢尚殘。半生吟欲過，一命達何難。",
      "特立珪無玷，相思草有蘭。二年春悵望，不似在長安。"
    ]
  },
  {
    "volume": 679,
    "sequence": 21,
    "title": "言懷",
    "author": "崔塗",
    "content": [
      "幹時雖苦節，趨世且無機。及覺知音少，翻疑所業非。",
      "青雲如不到，白首亦難歸。所以滄江上，年年別釣磯。"
    ]
  },
  {
    "volume": 679,
    "sequence": 22,
    "title": "秋夜興上人別",
    "author": "崔塗",
    "content": [
      "常時豈不別，此別異常情。南國初聞雁，中原未息兵。",
      "暗蛩侵語歇，疏磬入吟清。曾聽無生說，辭師話此行。"
    ]
  },
  {
    "volume": 679,
    "sequence": 23,
    "title": "感花",
    "author": "崔塗",
    "content": [
      "繡軛香韉夜不歸，少年爭惜最紅枝。",
      "東風一陣黃昏雨，又到繁華夢覺時。"
    ]
  },
  {
    "volume": 679,
    "sequence": 24,
    "title": "秋宿天彭僧舍",
    "author": "崔塗",
    "content": [
      "身世兩相惜，秋雲每獨興。難將塵界事，話向雪山僧。",
      "力善知誰許，歸耕又未能。此懷平不得，挑盡草堂燈。"
    ]
  },
  {
    "volume": 679,
    "sequence": 25,
    "title": "秋夜僧舍聞猿",
    "author": "崔塗",
    "content": [
      "哀猿聽未休，禪景夜方幽。暫得同僧靜，那能免客愁。",
      "影搖雲外樹，聲褭月中秋。曾向巴江宿，當時淚亦流。"
    ]
  },
  {
    "volume": 679,
    "sequence": 26,
    "title": "過昭君故宅",
    "author": "崔塗",
    "content": [
      "以色靜胡塵，名還異眾嬪。免勞征戰力，無愧綺羅身。",
      "骨竟埋青塚，魂應怨畫人。不堪逢舊宅，寥落對江濱。"
    ]
  },
  {
    "volume": 679,
    "sequence": 27,
    "title": "過洛陽故城",
    "author": "崔塗",
    "content": [
      "三十世皇都，蕭條是霸圖。片牆看破盡，遺跡漸應無。",
      "野徑通荒苑，高槐映遠衢。獨吟人不問，清冷自嗚嗚。"
    ]
  },
  {
    "volume": 679,
    "sequence": 28,
    "title": "秋夕與友人同會",
    "author": "崔塗",
    "content": [
      "章句積微功，星霜二十空。僻應如我少，吟喜得君同。",
      "月上僧歸後，詩成客夢中。更聞棲鶴警，清露滴青松。"
    ]
  },
  {
    "volume": 679,
    "sequence": 29,
    "title": "春日登吳門",
    "author": "崔塗",
    "content": [
      "故國望不見，愁襟難暫開。春潮映楊柳，細雨入樓臺。",
      "靜少人同到，晴逢雁正來。長安遠於日，搔首獨徘徊。"
    ]
  },
  {
    "volume": 679,
    "sequence": 30,
    "title": "湘中秋懷遷客",
    "author": "崔塗",
    "content": [
      "蘭杜曉香薄，汀洲夕露繁。並聞燕塞雁，獨立楚人村。",
      "霧散孤城上，灘回曙枕喧。不堪逢賈傅，還欲吊湘沅。"
    ]
  },
  {
    "volume": 679,
    "sequence": 31,
    "title": "南山旅舍與故人別",
    "author": "崔塗",
    "content": [
      "一日又將暮，一年看即殘。病知新事少，老別舊交難。",
      "山盡路猶險，雨餘春卻寒。那堪試回首，烽火是長安。"
    ]
  },
  {
    "volume": 679,
    "sequence": 32,
    "title": "東林願禪師院",
    "author": "崔塗",
    "content": [
      "與世漸無緣，身心獨了然。講銷林下日，臘長定中年。",
      "磬絕朝齋後，香焚古寺前。非因送小朗，不到虎溪邊。"
    ]
  },
  {
    "volume": 679,
    "sequence": 33,
    "title": "孤雁",
    "author": "崔塗",
    "content": [
      "湘浦離應晚，邊城去已孤。如何萬里計，只在一枝蘆。",
      "迥起波搖楚，寒棲月映蒲。不知天畔侶，何處下平蕪。",
      "幾行歸去盡，片影獨何之。暮雨相呼失，寒塘獨下遲。",
      "渚雲低暗度，關月冷遙隨。未必逢矰繳，孤飛自可疑。"
    ]
  },
  {
    "volume": 679,
    "sequence": 34,
    "title": "寄青城山顥禪師",
    "author": "崔塗",
    "content": [
      "懷師不可攀，師往杳冥間。林下誰聞法，塵中只見山。",
      "終年人不到，盡日鳥空還。曾聽無生說，應憐獨未還。"
    ]
  },
  {
    "volume": 679,
    "sequence": 35,
    "title": "秋夕與王處士話別",
    "author": "崔塗",
    "content": [
      "微燈照寂寥，此夕正迢迢。丹桂得已晚，故山歸尚遙。",
      "蟲聲移暗壁，月色動寒條。此去如真隱，期君試一瓢。"
    ]
  },
  {
    "volume": 679,
    "sequence": 36,
    "title": "秋日犍為道中",
    "author": "崔塗",
    "content": [
      "久客厭岐路，出門吟且悲。平生未到處，落日獨行時。",
      "芳草不長綠，故人無重期。那堪更南渡，鄉國已天涯。"
    ]
  },
  {
    "volume": 679,
    "sequence": 37,
    "title": "送僧歸江東",
    "author": "崔塗",
    "content": [
      "坐徹秦城夏，行登越客船。去留那有著，語默不離禪。",
      "葉擁臨關路，霞明近海天。更尋同社侶，應得虎溪邊。"
    ]
  },
  {
    "volume": 679,
    "sequence": 38,
    "title": "喜友人及第",
    "author": "崔塗",
    "content": [
      "孤吟望至公，已老半生中。不有同人達，兼疑此道窮。",
      "只應才自薄，豈是命難通。尚激摶溟勢，期君借北風。"
    ]
  },
  {
    "volume": 679,
    "sequence": 39,
    "title": "上巳日永崇裏言懷",
    "author": "崔塗",
    "content": [
      "未敢分明賞物華，十年如見夢中花。",
      "遊人過盡衡門掩，獨自憑欄到日斜。"
    ]
  },
  {
    "volume": 679,
    "sequence": 40,
    "title": "送僧歸天竺",
    "author": "崔塗",
    "content": [
      "忽憶曾棲處，千峰近沃州。別來秦樹老，歸去海門秋。",
      "汲帶寒汀月，禪鄰賈客舟。遙思清興愜，不厭石林幽。"
    ]
  },
  {
    "volume": 679,
    "sequence": 41,
    "title": "牛渚夜泊",
    "author": "崔塗",
    "content": [
      "煙老石磯平，袁郎夜泛情。數吟人不遇，千古月空明。",
      "人事年年別，春潮日日生。無因逢謝尚，風物自淒清。"
    ]
  },
  {
    "volume": 679,
    "sequence": 42,
    "title": "送友人歸江南",
    "author": "崔塗",
    "content": [
      "渚田芳草遍，共憶故山春。獨往滄洲暮，相看白髮新。",
      "定過林下寺，應見社中人。只恐東歸後，難將鷗鳥親。"
    ]
  },
  {
    "volume": 679,
    "sequence": 43,
    "title": "過陶征君隱居",
    "author": "崔塗",
    "content": [
      "陶令昔居此，弄琴遺世榮。田園三畝綠，軒冕一銖輕。",
      "衰柳自無主，白雲猶可耕。不隨陵谷變，應只有高名。"
    ]
  },
  {
    "volume": 679,
    "sequence": 44,
    "title": "江上旅泊",
    "author": "崔塗",
    "content": [
      "汀洲一夜泊，久客半連檣。盡說逢秋色，多同憶故鄉。",
      "孤岡生晚燒，獨樹隱回塘。欲問東歸路，遙知隔渺茫。"
    ]
  },
  {
    "volume": 679,
    "sequence": 45,
    "title": "灞上",
    "author": "崔塗",
    "content": [
      "長安名利路，役役古由今。征騎少閑日，綠楊無舊陰。",
      "水侵秦甸闊，草接漢陵深。紫閣曾過處，依稀白鳥沈。"
    ]
  },
  {
    "volume": 679,
    "sequence": 46,
    "title": "寄舅",
    "author": "崔塗",
    "content": [
      "中朝軒冕內，久絕寧家親。白社同孤立，青雲獨並伸。",
      "致君期折檻，舉職在埋輪。須信堯庭草，猶能指佞人。"
    ]
  },
  {
    "volume": 679,
    "sequence": 47,
    "title": "贈休糧僧",
    "author": "崔塗",
    "content": [
      "聞鐘獨不齋，何事更關懷。靜少人過院，閑從草上階。",
      "生台無鳥下，石路有雲埋。為憶禪中舊，時猶夢百崖。"
    ]
  },
  {
    "volume": 679,
    "sequence": 48,
    "title": "題絕島山寺",
    "author": "崔塗",
    "content": [
      "絕島跨危欄，登臨到此難。夕陽高鳥過，疏雨一鐘殘。",
      "駭浪搖空闊，靈山厭渺漫。那堪更回首，鄉樹隔雲端。"
    ]
  },
  {
    "volume": 679,
    "sequence": 49,
    "title": "讀侯道華真人傳",
    "author": "崔塗",
    "content": [
      "漢皇輕萬乘，方士說三丹。不得修心要，翻知出世難。",
      "茂陵春竟綠，金掌曙空寒。何似先生去，翩翩逐彩鸞。"
    ]
  },
  {
    "volume": 679,
    "sequence": 50,
    "title": "殘花",
    "author": "崔塗",
    "content": [
      "遲遲傍曉陰，昨夜色猶深。畢竟終須落，堪悲古與今。",
      "明年何處見，盡日此時心。蜂蝶無情極，殘香更不尋。"
    ]
  },
  {
    "volume": 679,
    "sequence": 51,
    "title": "題興善寺隋松院與人期不至",
    "author": "崔塗",
    "content": [
      "青青伊澗松，移植在蓮宮。蘚色前朝雨，秋聲半夜風。",
      "長閑應未得，暫賞亦難同。不及禪棲者，相看老此中。"
    ]
  },
  {
    "volume": 679,
    "sequence": 52,
    "title": "樵者",
    "author": "崔塗",
    "content": [
      "行山行采薇，閑翦蕙為衣。避世嫌山淺，逢人說姓稀。",
      "有時還獨醉，何處掩衡扉。莫看棋終局，溪風晚待歸。"
    ]
  },
  {
    "volume": 679,
    "sequence": 53,
    "title": "南澗耕叟",
    "author": "崔塗",
    "content": [
      "年年南澗濱，力盡志猶存。雨雪朝耕苦，桑麻歲計貧。",
      "戰添丁壯役，老憶太平春。見說經荒後，田園半屬人。"
    ]
  },
  {
    "volume": 679,
    "sequence": 54,
    "title": "春日閒居憶江南舊業",
    "author": "崔塗",
    "content": [
      "杜門朝複夕，豈是解謀身。夢不離泉石，林唯稱隱淪。",
      "漸諳浮世事，轉憶故山春。南國水風暖，又應生白蘋。"
    ]
  },
  {
    "volume": 679,
    "sequence": 55,
    "title": "屈原廟",
    "author": "崔塗",
    "content": [
      "讒勝禍難防，沈冤信可傷。本圖安楚國，不是怨懷王。",
      "廟古碑無字，洲晴蕙有香。獨醒人尚笑，誰與奠椒漿。"
    ]
  },
  {
    "volume": 679,
    "sequence": 56,
    "title": "宿廬山絕頂山舍",
    "author": "崔塗",
    "content": [
      "一磴出林端，千峰次第看。長閑如未遂，暫到亦應難。",
      "穀樹雲埋老，僧窗瀑影寒。自嫌心不達，向此夢長安。"
    ]
  },
  {
    "volume": 679,
    "sequence": 57,
    "title": "王逸人隱居",
    "author": "崔塗",
    "content": [
      "一徑入千岑，幽人許重尋。不逢秦世亂，未覺武陵深。",
      "石轉生寒色，雲歸帶夕陰。卻愁危坐久，看盡暝棲禽。"
    ]
  },
  {
    "volume": 679,
    "sequence": 58,
    "title": "申州道中",
    "author": "崔塗",
    "content": [
      "風緊日淒淒，鄉心向此迷。水分平楚闊，山接故關低。",
      "客路緣烽火，人家厭鼓鼙。那堪獨馳馬，江樹穆陵西。"
    ]
  },
  {
    "volume": 679,
    "sequence": 59,
    "title": "江上懷翠微寺空上人",
    "author": "崔塗",
    "content": [
      "旅泛本無定，相逢那可期。空懷白閣夜，未答碧雲詩。",
      "暮雨潮生早，春寒雁到遲。所思今不見，鄉國正天涯。"
    ]
  },
  {
    "volume": 679,
    "sequence": 60,
    "title": "秋宿鶴林寺",
    "author": "崔塗",
    "content": [
      "步步入林中，山窮意未窮。偏逢僧話久，轉與鶴棲同。",
      "燭焰風銷盡，蘭條露濕空。又須從此別，江上正秋鴻。"
    ]
  },
  {
    "volume": 679,
    "sequence": 61,
    "title": "遠望",
    "author": "崔塗",
    "content": [
      "長為鄉思侵，望極即沾襟。不是前山色，能傷愁客心。",
      "平蕪連海盡，獨樹隱雲深。況複斜陽外，分明有去禽。"
    ]
  },
  {
    "volume": 679,
    "sequence": 62,
    "title": "秋晚書懷",
    "author": "崔塗",
    "content": [
      "看看秋色晚，又是出門時。白髮生非早，青雲去自遲。",
      "夢唯懷上國，跡不到他岐。以此堅吾道，還無愧已知。"
    ]
  },
  {
    "volume": 679,
    "sequence": 63,
    "title": "途中秋晚送友人歸江南",
    "author": "崔塗",
    "content": [
      "又指煙波算路岐，此生多是厭羈離。正逢搖落仍須別，不待登臨已合悲。裏巷半空兵過後，水雲初冷雁來時。",
      "扁舟未得如君去，空向滄江夢所思。"
    ]
  },
  {
    "volume": 679,
    "sequence": 64,
    "title": "己亥歲感事",
    "author": "崔塗",
    "content": [
      "正聞青犢起葭萌，又報黃巾犯漢營。豈是將皆無上略，直疑天自棄蒼生。瓜沙舊戍猶傳檄，吳楚新春已廢耕。",
      "見說聖君能仄席，不知誰是請長纓。"
    ]
  },
  {
    "volume": 679,
    "sequence": 65,
    "title": "金陵晚眺",
    "author": "崔塗",
    "content": [
      "葦聲騷屑水天秋，吟對金陵古渡頭。千古是非輸蝶夢，一輪風雨屬漁舟。若無仙分應須老，幸有歸山即合休。",
      "何必登臨更惆悵，比來身世只如浮。"
    ]
  },
  {
    "volume": 679,
    "sequence": 66,
    "title": "過長江賈島主簿舊廳",
    "author": "崔塗",
    "content": [
      "雕琢文章字字精，我經此處倍傷情。身從謫宦方沾祿，才被槌埋更有聲。過縣已無曾識吏，到廳空見舊題名。",
      "長江一曲年年水，應為先生萬古清。"
    ]
  },
  {
    "volume": 679,
    "sequence": 67,
    "title": "途中感懷寄青城李明府",
    "author": "崔塗",
    "content": [
      "鱗鬣催殘志未休，壯心翻是此身讎。並聞寒雨多因夜，不得鄉書又到秋。耕釣舊交吟好憶，雪霜危棧去堪愁。",
      "如何只是三年別，君著朱衣我白頭。"
    ]
  },
  {
    "volume": 679,
    "sequence": 68,
    "title": "夏日書懷寄道友",
    "author": "崔塗",
    "content": [
      "達即匡邦退即耕，是非何足撓平生。終期道向希夷得，未省心因寵辱驚。峰轉暫無當戶影，雉飛時有隔林聲。",
      "十年惟悟吟詩句，待得中原欲鑄兵。"
    ]
  },
  {
    "volume": 679,
    "sequence": 69,
    "title": "和進士張曙聞雁見寄",
    "author": "崔塗",
    "content": [
      "斷行哀響遞相催，爭趁高秋作恨媒。雲外關山聞獨去，渡頭風雨見初來。也知榆塞寒須別，莫戀蘋汀暖不回。",
      "試向富春江畔過，故園猶合有池台。"
    ]
  },
  {
    "volume": 679,
    "sequence": 70,
    "title": "鸚鵡洲即事",
    "author": "崔塗",
    "content": [
      "悵望春襟鬱未開，重吟鸚鵡益堪哀。曹瞞尚不能容物，黃祖何曾解愛才。幽島暖聞燕雁去，曉江晴覺蜀波來。",
      "何人正得風濤便，一點輕帆萬里回。"
    ]
  },
  {
    "volume": 679,
    "sequence": 71,
    "title": "讀留侯傳",
    "author": "崔塗",
    "content": [
      "覆楚讎韓勢有餘，男兒遭遇更難如。偶成漢室千年業，唯讀圯橋一卷書。翻把壯心輕尺組，卻煩商皓正皇儲。",
      "若能終始匡天子，何必□□□□□。"
    ]
  },
  {
    "volume": 679,
    "sequence": 72,
    "title": "赤壁懷古",
    "author": "崔塗",
    "content": [
      "漢室河山鼎勢分，勤王誰肯顧元勳。不知征伐由天子，唯許英雄共使君。江上戰餘陵是穀，渡頭春在草連雲。",
      "分明勝敗無尋處，空聽漁歌到夕曛。"
    ]
  },
  {
    "volume": 679,
    "sequence": 73,
    "title": "東晉",
    "author": "崔塗",
    "content": [
      "五陵豪俠笑為儒，將為儒生只讀書。",
      "看取不成投筆後，謝安功業複何如。",
      "秦國金陵王氣全，一龍正道始東遷。",
      "興亡竟不關人事，虛倚長淮五百年。"
    ]
  },
  {
    "volume": 679,
    "sequence": 74,
    "title": "春夕",
    "author": "崔塗",
    "content": [
      "水流花謝兩無情，送盡東風過楚城。蝴蝶夢中家萬里，子規枝上月三更。故園書動經年絕，華髮春唯滿鏡生。",
      "自是不歸歸便得，五湖煙景有誰爭。"
    ]
  },
  {
    "volume": 679,
    "sequence": 75,
    "title": "澗松",
    "author": "崔塗",
    "content": [
      "寸寸淩霜長勁條，路人猶笑未幹霄。",
      "南園桃李雖堪羨，爭奈春殘又寂寥。"
    ]
  },
  {
    "volume": 679,
    "sequence": 76,
    "title": "湘中弦",
    "author": "崔塗",
    "content": [
      "蒼山遙遙江潾潾，路傍老盡沒閒人。",
      "王孫不見草空綠，惆悵渡頭春複春。",
      "煙愁雨細雲冥冥，杜蘭香老三湘清。",
      "故山望斷不知處，鶗鴂隔花時一聲。"
    ]
  },
  {
    "volume": 679,
    "sequence": 77,
    "title": "續紀漢武",
    "author": "崔塗",
    "content": [
      "分明三鳥下儲胥，一覺鈞天夢不如。",
      "爭那白頭方士到，茂陵紅葉已蕭疏。"
    ]
  },
  {
    "volume": 679,
    "sequence": 78,
    "title": "隴上逢江南故人",
    "author": "崔塗",
    "content": [
      "三聲戍角邊城暮，萬里鄉心塞草春。",
      "莫學少年輕遠別，隴關西少向東人。"
    ]
  },
  {
    "volume": 679,
    "sequence": 79,
    "title": "夷陵夜泊",
    "author": "崔塗",
    "content": [
      "家依楚塞窮秋別，身逐孤舟萬里行。",
      "一曲巴歌半江月，便應消得二毛生。"
    ]
  },
  {
    "volume": 679,
    "sequence": 80,
    "title": "櫓聲",
    "author": "崔塗",
    "content": [
      "煙外橈聲遠，天涯幽夢回。爭知江上客，不是故鄉來。"
    ]
  },
  {
    "volume": 679,
    "sequence": 81,
    "title": "海棠圖",
    "author": "崔塗",
    "content": [
      "海棠花底三年客，不見海棠花盛開。",
      "卻向江南看圖畫，始慚虛到蜀城來。"
    ]
  },
  {
    "volume": 679,
    "sequence": 82,
    "title": "雲",
    "author": "崔塗",
    "content": [
      "得路直為霖濟物，不然閑共鶴忘機。",
      "無端卻向陽臺畔，長送襄王暮雨歸。"
    ]
  },
  {
    "volume": 679,
    "sequence": 83,
    "title": "過二妃廟",
    "author": "崔塗",
    "content": [
      "殘陽楚水畔，獨吊舜時人。不及廟前草，至今江上春。"
    ]
  },
  {
    "volume": 679,
    "sequence": 84,
    "title": "送友人",
    "author": "崔塗",
    "content": [
      "登高迎送遠，春恨並依依。不得滄洲信，空看白鶴歸。"
    ]
  },
  {
    "volume": 679,
    "sequence": 85,
    "title": "聲",
    "author": "崔塗",
    "content": [
      "歡戚猶來恨不平，此中高下本無情。",
      "韓娥絕唱唐衢哭，儘是人間第一聲。"
    ]
  },
  {
    "volume": 679,
    "sequence": 86,
    "title": "放鷓鴣",
    "author": "崔塗",
    "content": [
      "秋入池塘風露微，曉開籠檻看初飛。",
      "滿身金翠畫不得，無限煙波何處歸。"
    ]
  },
  {
    "volume": 679,
    "sequence": 87,
    "title": "泉",
    "author": "崔塗",
    "content": [
      "遠辭岩竇瀉潺潺，靜拂雲根別故山。",
      "可惜寒聲留不得，旋添波浪向人間。"
    ]
  },
  {
    "volume": 679,
    "sequence": 88,
    "title": "巫山旅別",
    "author": "崔塗",
    "content": [
      "五千裏外三年客，十二峰前一望秋。",
      "無限別魂招不得，夕陽西下水東流。"
    ]
  },
  {
    "volume": 679,
    "sequence": 89,
    "title": "幽蘭",
    "author": "崔塗",
    "content": [
      "幽植眾甯知，芬芳只暗持。自無君子佩，未是國香衰。",
      "白露沾長早，春風到每遲。不如當路草，芬馥欲何為。"
    ]
  },
  {
    "volume": 679,
    "sequence": 90,
    "title": "讀庾信集",
    "author": "崔塗",
    "content": [
      "四朝十帝盡風流，建業長安兩醉遊。",
      "唯有一篇楊柳曲，江南江北為君愁。"
    ]
  },
  {
    "volume": 679,
    "sequence": 91,
    "title": "過繡嶺宮",
    "author": "崔塗",
    "content": [
      "古殿春殘綠野陰，上皇曾此駐泥金。三城帳屬升平夢，一曲鈴關悵望心。苑路暗迷香輦絕，繚垣秋斷草煙深。",
      "前朝舊物東流在，猶為年年下翠岑。"
    ]
  },
  {
    "volume": 679,
    "sequence": 92,
    "title": "巴山道中除夜書懷",
    "author": "崔塗",
    "content": [
      "迢遞三巴路，羈危萬里身。亂山殘雪夜，孤燭異鄉春。",
      "漸與骨肉遠，轉於僮僕親。那堪正漂泊，明日歲華新。"
    ]
  },
  {
    "volume": 679,
    "sequence": 93,
    "title": "題淨眾寺古松",
    "author": "崔塗",
    "content": [
      "百尺森疏倚梵台，昔人誰見此初栽。故園未有偏堪戀，浮世如閑即合來。天暝豈分蒼翠色，歲寒應識棟樑材。",
      "清陰可惜不駐得，歸去暮城空首回。"
    ]
  },
  {
    "volume": 679,
    "sequence": 94,
    "title": "折楊柳",
    "author": "崔塗",
    "content": [
      "朝朝車馬如蓬轉，處處江山待客歸。",
      "若使人間少離別，楊花應合過春飛。"
    ]
  },
  {
    "volume": 679,
    "sequence": 95,
    "title": "七夕",
    "author": "崔塗",
    "content": [
      "年年七夕渡瑤軒，誰道秋期有淚痕。",
      "自是人間一周歲，何妨天上只黃昏。"
    ]
  },
  {
    "volume": 679,
    "sequence": 96,
    "title": "泛楚江",
    "author": "崔塗",
    "content": [
      "九重城外家書遠，百里洲前客棹還。",
      "金印碧幢如見問，一生安穩是長閑。"
    ]
  },
  {
    "volume": 679,
    "sequence": 97,
    "title": "初過漢江",
    "author": "崔塗",
    "content": [
      "襄陽好向峴亭看，人物蕭條值歲闌。",
      "為報習家多置酒，夜來風雪過江寒。"
    ]
  },
  {
    "volume": 679,
    "sequence": 98,
    "title": "題授陽鎮路",
    "author": "崔塗",
    "content": [
      "越鳥巢邊溪路斷，秦人耕處洞門開。",
      "小桃花發春風起，千里江山一夢回。"
    ]
  },
  {
    "volume": 679,
    "sequence": 99,
    "title": "初識梅花",
    "author": "崔塗",
    "content": [
      "江北不如南地暖，江南好斷北人腸。",
      "燕脂桃頰梨花粉，共作寒梅一面妝。"
    ]
  },
  {
    "volume": 679,
    "sequence": 100,
    "title": "江雨望花",
    "author": "崔塗",
    "content": [
      "細雨滿江春水漲，好風留客野梅香。",
      "避秦不是無歸意，一度逢花一斷腸。"
    ]
  }
]