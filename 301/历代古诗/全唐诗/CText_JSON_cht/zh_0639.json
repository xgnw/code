[
  {
    "volume": 639,
    "sequence": 1,
    "title": "興善寺貝多樹",
    "author": "張喬",
    "content": [
      "還應毫末長，始見拂丹霄。得子從西國，成陰見昔朝。",
      "勢隨雙刹直，寒出四牆遙。帶月啼春鳥，連空噪暝蜩。",
      "遠根穿古井，高頂起涼飆。影動懸燈夜，聲繁過雨朝。",
      "靜遲松桂老，堅任雪霜凋。永共終南在，應隨劫火燒。"
    ]
  },
  {
    "volume": 639,
    "sequence": 2,
    "title": "華山",
    "author": "張喬",
    "content": [
      "青蒼河一隅，氣狀杳難圖。卓傑三峰出，高奇四嶽無。",
      "力疑擎上界，勢獨壓中區。眾水東西走，群山遠近趨。",
      "天回諸宿照，地聳百靈扶。石壁煙霞麗，龍潭雨雹粗。",
      "澄凝臨甸服，險固束神都。淺覺川原異，深應日月殊。",
      "鶴歸青靄合，仙去白雲孤。瀑漏斜飛凍，松長倒掛枯。",
      "每來尋洞穴，不擬返江湖。儻有芝田種，岩間老一夫。"
    ]
  },
  {
    "volume": 639,
    "sequence": 3,
    "title": "送何道士歸山",
    "author": "張喬",
    "content": [
      "身非絕粒本清羸，束掛仙經杖一枝。落葉獨尋流水去，深山長與白雲期。樹臨丹灶寒花疾，壇近清嵐夜月遲。",
      "樵客若能隨洞裏，回歸人世始應悲。"
    ]
  },
  {
    "volume": 639,
    "sequence": 4,
    "title": "城東寓居寄知己",
    "author": "張喬",
    "content": [
      "花木閑門苔蘚生，滻川特去得吟情。病來久絕洞庭信，年長卻思廬嶽耕。落日獨歸林下宿，暮雲多繞水邊行。",
      "幹時退出長如此，頻愧相憂道姓名。"
    ]
  },
  {
    "volume": 639,
    "sequence": 5,
    "title": "再書邊事",
    "author": "張喬",
    "content": [
      "萬里沙西寇已平，犬羊群外築空城。分營夜火燒雲遠，校獵秋雕掠草輕。秦將力隨胡馬竭，蕃河流入漢家清。",
      "羌戎不識干戈老，須賀當時聖主明。"
    ]
  },
  {
    "volume": 639,
    "sequence": 6,
    "title": "游邊感懷二首",
    "author": "張喬",
    "content": [
      "貧游繚繞困邊沙，卻被遼陽戰士嗟。",
      "不是無家歸不得，有家歸去似無家。",
      "兄弟江南身塞北，雁飛猶自半年餘。",
      "夜來因得思鄉夢，重讀前秋轉海書。"
    ]
  },
  {
    "volume": 639,
    "sequence": 7,
    "title": "無題",
    "author": "張喬",
    "content": [
      "九霄無詔下，何事觸清塵。宅帶松蘿僻，身惟猿鳥親。",
      "吟看仙掌月，期有洞庭人。莫問煙霞句，懸知見嶽神。"
    ]
  },
  {
    "volume": 639,
    "sequence": 8,
    "title": "蟬",
    "author": "張喬",
    "content": [
      "先秋蟬一悲，長是客行時。曾感去年者，又鳴何處枝。",
      "細聽殘韻在，回望舊聲遲。斷續誰家樹，涼風送別離。"
    ]
  },
  {
    "volume": 639,
    "sequence": 9,
    "title": "江上逢進士許棠",
    "author": "張喬",
    "content": [
      "詩人推上第，新榜又無君。鶴發他鄉老，漁歌故國聞。",
      "平江流曉月，獨鳥伴餘雲。且了髫年志，沙鷗未可群。"
    ]
  },
  {
    "volume": 639,
    "sequence": 10,
    "title": "送河西從事",
    "author": "張喬",
    "content": [
      "結束佐戎旃，河西住幾年。隴頭隨日去，磧裏寄星眠。",
      "水近沙連帳，程遙馬入天。聖朝思上策，重待奏安邊。"
    ]
  },
  {
    "volume": 639,
    "sequence": 11,
    "title": "河湟舊卒",
    "author": "張喬",
    "content": [
      "少年隨將討河湟，頭白時清返故鄉。",
      "十萬漢軍零落盡，獨吹邊曲向殘陽。"
    ]
  },
  {
    "volume": 639,
    "sequence": 12,
    "title": "促織",
    "author": "張喬",
    "content": [
      "念爾無機自有情，迎寒辛苦弄梭聲。",
      "椒房金屋何曾識，偏向貧家壁下鳴。"
    ]
  },
  {
    "volume": 639,
    "sequence": 13,
    "title": "猿",
    "author": "張喬",
    "content": [
      "掛月棲雲向楚林，取來全是為清音。",
      "誰知系在黃金索，翻畏侯家不敢吟。"
    ]
  },
  {
    "volume": 639,
    "sequence": 14,
    "title": "寄薦福寺棲白大師",
    "author": "張喬",
    "content": [
      "高塔六街無不見，塔邊名出只吾師。",
      "嘗聞朝客多相□，記得□□數句詩。"
    ]
  },
  {
    "volume": 639,
    "sequence": 15,
    "title": "越中贈別",
    "author": "張喬",
    "content": [
      "東越相逢幾醉眠，滿樓明月鏡湖邊。",
      "別離吟斷西陵渡，楊柳秋風兩岸蟬。"
    ]
  },
  {
    "volume": 639,
    "sequence": 16,
    "title": "寄清越上人",
    "author": "張喬",
    "content": [
      "大道本來無所染，白雲那得有心期。",
      "遠公獨刻蓮花漏，猶向空山禮六時。"
    ]
  },
  {
    "volume": 639,
    "sequence": 17,
    "title": "宿齊山僧舍",
    "author": "張喬",
    "content": [
      "一宿經窗臥白波，萬重歸夢隔煙蘿。",
      "若言不得南宗要，長在禪床事更多。"
    ]
  },
  {
    "volume": 639,
    "sequence": 18,
    "title": "春日游曲江",
    "author": "張喬",
    "content": [
      "日暖鴛鴦拍浪春，蒹葭浦際聚青蘋。若論來往鄉心切，須是煙波島上人。"
    ]
  },
  {
    "volume": 639,
    "sequence": 19,
    "title": "漁家",
    "author": "張喬",
    "content": [
      "擁棹思悠悠，更深泛積流。唯將一星火，何處宿蘆洲。"
    ]
  },
  {
    "volume": 639,
    "sequence": 20,
    "title": "送人及第歸海東",
    "author": "張喬",
    "content": [
      "東風日邊起，草木一時春。自笑中華路，年年送遠人。"
    ]
  },
  {
    "volume": 639,
    "sequence": 21,
    "title": "題河中鸛雀樓",
    "author": "張喬",
    "content": [
      "高樓懷古動悲歌，鸛雀今無野燕過。樹隔五陵秋色早，水連三晉夕陽多。漁人遺火成寒燒，牧笛吹風起夜波。",
      "十載重來值搖落，天涯歸計欲如何。"
    ]
  },
  {
    "volume": 639,
    "sequence": 22,
    "title": "宿洛都門",
    "author": "張喬",
    "content": [
      "山川馬上度邊禽，一宿都門永夜吟。",
      "客路不歸秋又晚，西風吹動洛陽砧。"
    ]
  },
  {
    "volume": 639,
    "sequence": 23,
    "title": "對月二首",
    "author": "張喬",
    "content": [
      "圓魄上寒空，皆言四海同。安知千裏外，不有雨兼風。",
      "盈缺青冥外，東風萬古吹。何人種丹桂，不長出輪枝。"
    ]
  },
  {
    "volume": 639,
    "sequence": 24,
    "title": "贈友人",
    "author": "張喬",
    "content": [
      "自說安貧歸未得，竹邊門掩小池冰。典琴賒酒吟過寺，送客思鄉上灞陵。待月夜留煙島客，憶雲閑訪翠微僧。",
      "幾時獻了相如賦，共向嵩山采茯苓。"
    ]
  },
  {
    "volume": 639,
    "sequence": 25,
    "title": "笛",
    "author": "張喬",
    "content": [
      "剪雨裁煙一節秋，落梅楊柳曲中愁。",
      "尊前暫借殷勤看，明日曾聞向隴頭。"
    ]
  },
  {
    "volume": 639,
    "sequence": 26,
    "title": "漁者",
    "author": "張喬",
    "content": [
      "首戴圓荷發不梳，葉舟為宅水為居。",
      "沙頭聚看人如市，釣得澄江一丈魚。"
    ]
  },
  {
    "volume": 639,
    "sequence": 27,
    "title": "宿潺湲亭",
    "author": "張喬",
    "content": [
      "走月流煙疊樹西，聽來愁甚聽猿啼。",
      "幾時禦水聲邊住，卻夢潺湲宿此溪。"
    ]
  },
  {
    "volume": 639,
    "sequence": 28,
    "title": "台城",
    "author": "張喬",
    "content": [
      "宮殿餘基長草花，景陽宮樹噪村鴉。",
      "雲屯雉堞依然在，空繞漁樵四五家。"
    ]
  },
  {
    "volume": 639,
    "sequence": 29,
    "title": "寄山僧",
    "author": "張喬",
    "content": [
      "閑倚蒲團向日眠，不能歸老岳雲邊。",
      "舊時僧侶無人在，惟有長松見少年。"
    ]
  },
  {
    "volume": 639,
    "sequence": 30,
    "title": "題上元許棠所任王昌齡廳",
    "author": "張喬",
    "content": [
      "琉璃堂裏當時客，久絕吟聲繼後塵。",
      "百四十年庭樹老，如今重得見詩人。"
    ]
  },
  {
    "volume": 639,
    "sequence": 31,
    "title": "自誚",
    "author": "張喬",
    "content": [
      "每到花時恨道窮，一生光景半成空。",
      "只應抱璞非良玉，豈得年年不至公。"
    ]
  },
  {
    "volume": 639,
    "sequence": 32,
    "title": "贈河南詩友",
    "author": "張喬",
    "content": [
      "山東令族玉無塵，裁剪煙花筆下春。",
      "不把瑤華借風月，洛陽才子更何人。"
    ]
  },
  {
    "volume": 639,
    "sequence": 33,
    "title": "寄維揚故人",
    "author": "張喬",
    "content": [
      "離別河邊綰柳條，千山萬水玉人遙。",
      "月明記得相尋處，城鎖東風十五橋。"
    ]
  },
  {
    "volume": 639,
    "sequence": 34,
    "title": "孤雲",
    "author": "張喬",
    "content": [
      "舒卷因風何所之，碧天孤影勢遲遲。",
      "莫言長是無心物，還有隨龍作雨時。"
    ]
  },
  {
    "volume": 639,
    "sequence": 35,
    "title": "詠棋子贈弈僧",
    "author": "張喬",
    "content": [
      "黑白誰能用入玄，千回生死體方圓。",
      "空門說得恒沙劫，應笑終年為一先。"
    ]
  },
  {
    "volume": 639,
    "sequence": 36,
    "title": "穀口作",
    "author": "張喬",
    "content": [
      "巴客青冥過嶺塵，雪崖交映一川春。",
      "晴朝采藥尋源去，必恐雲深見異人。"
    ]
  },
  {
    "volume": 639,
    "sequence": 37,
    "title": "寄弟",
    "author": "張喬",
    "content": [
      "故里行人戰後疏，青崖萍寄白雲居。",
      "那堪又是傷春日，把得長安落第書。"
    ]
  },
  {
    "volume": 639,
    "sequence": 38,
    "title": "春日有懷",
    "author": "張喬",
    "content": [
      "高下尋花春景遲，汾陽台榭白雲詩。",
      "看山懷古翻惆悵，未勝遙傳不到時。"
    ]
  },
  {
    "volume": 639,
    "sequence": 39,
    "title": "鷺鷥障子",
    "author": "張喬",
    "content": [
      "剪得機中如雪素，畫為江上帶絲禽。",
      "閑來相對茅堂下，引出煙波萬里心。"
    ]
  },
  {
    "volume": 639,
    "sequence": 40,
    "title": "甘露寺僧房",
    "author": "張喬",
    "content": [
      "臨水登山路，重尋旅思勞。竹陰行處密，僧臘別來高。",
      "遠岫明寒火，危樓響夜濤。悲秋不成寐，明月上千舠。"
    ]
  },
  {
    "volume": 639,
    "sequence": 41,
    "title": "宿江叟島居",
    "author": "張喬",
    "content": [
      "一家煙島隈，竹裏夜窗開。數派分潮去，千檣聚月來。",
      "石樓雲斷續，澗渚雁徘徊。了得平生志，還歸築釣台。"
    ]
  },
  {
    "volume": 639,
    "sequence": 42,
    "title": "江村",
    "author": "張喬",
    "content": [
      "貧遊無定蹤，鄉信轉難逢。寒渚暮煙闊，去帆歸思重。",
      "潮平低戌火，木落遠山鐘。況是漁家宿，疏籬響夜舂。"
    ]
  },
  {
    "volume": 639,
    "sequence": 43,
    "title": "贈進士顧雲",
    "author": "張喬",
    "content": [
      "潮檻煙波別釣津，西京同□荻□貧。不知守道歸何日，相對無言盡幾春。晴景遠山花外暮，雲邊高蓋水邊□。",
      "與君愁寂無消處，賒酒青門送楚人。"
    ]
  },
  {
    "volume": 639,
    "sequence": 44,
    "title": "贈頭陀僧",
    "author": "張喬",
    "content": [
      "自說年深別石橋，遍遊靈跡熟南朝。已知世路皆虛幻，不覺空門是寂寥。滄海附船浮浪久，碧山尋塔上雲遙。",
      "如今竹院藏衰老，一點寒燈弟子燒。"
    ]
  },
  {
    "volume": 639,
    "sequence": 45,
    "title": "尋陽村舍",
    "author": "張喬",
    "content": [
      "荒林寄遠居，坐臥見樵漁。夜火隨船遠，寒更出郡疏。",
      "雪迷登岳路，風阻轉江書。寂寞高窗下，思鄉歲欲除。"
    ]
  },
  {
    "volume": 639,
    "sequence": 46,
    "title": "江樓作",
    "author": "張喬",
    "content": [
      "憑檻見天涯，非秋亦可悲。晚天帆去疾，春雪燕來遲。",
      "山水分鄉縣，干戈足別離。南人廢耕織，早晚罷王師。"
    ]
  },
  {
    "volume": 639,
    "sequence": 47,
    "title": "回鸞閣寫望",
    "author": "張喬",
    "content": [
      "古閣上空半，寥寥千里心。多年為客路，盡日倚欄吟。",
      "山壓秦川重，河來虜塞深。回鑾今不見，煙霧杳沉沉。"
    ]
  },
  {
    "volume": 639,
    "sequence": 48,
    "title": "題宣州開元寺",
    "author": "張喬",
    "content": [
      "誰家煙徑長莓苔，金碧虛欄竹上開。流水遠分山色斷，清猿時帶角聲來。六朝明月唯詩在，三楚空山有雁回。",
      "達理始應盡惆悵，僧閑應得話天臺。"
    ]
  },
  {
    "volume": 639,
    "sequence": 49,
    "title": "題友人草堂",
    "author": "張喬",
    "content": [
      "空山卜隱初，生計亦無餘。三畝水邊竹，一床琴畔書。",
      "深林收晚果，絕頂拾秋蔬。堅話長如此，何年獻子虛。"
    ]
  },
  {
    "volume": 639,
    "sequence": 50,
    "title": "七松亭",
    "author": "張喬",
    "content": [
      "七松亭上望秦川，高鳥閑雲滿目前。已比子真耕穀口，豈同陶令臥江邊。臨崖把卷驚回燒，掃石留僧聽遠泉。",
      "明月影中宮漏近，佩聲應宿使朝天。"
    ]
  },
  {
    "volume": 639,
    "sequence": 51,
    "title": "題友人林齋",
    "author": "張喬",
    "content": [
      "喬木帶涼蟬，來吟暑雨天。不離高枕上，似宿遠山邊。",
      "簟冷窗中月，茶香竹裏泉。吾廬近溪島，憶別動經年。"
    ]
  },
  {
    "volume": 639,
    "sequence": 52,
    "title": "經宣城元員外山居",
    "author": "張喬",
    "content": [
      "無人襲仙隱，石室閉空山。避燒猿猶到，隨雲鶴不還。",
      "澗荒岩影在，橋斷樹陰閑。但有黃河賦，長留在世間。"
    ]
  },
  {
    "volume": 639,
    "sequence": 53,
    "title": "經九華山費征君故居",
    "author": "張喬",
    "content": [
      "草堂蕪沒後，來往問樵翁。斷石荒林外，孤墳晚照中。",
      "數溪分大野，九子立寒空。煙壁曾行處，青雲路不通。"
    ]
  },
  {
    "volume": 639,
    "sequence": 54,
    "title": "題賈島吟詩台",
    "author": "張喬",
    "content": [
      "吟魂不復遊，台亦似荒丘。一徑草中出，長江天外流。",
      "暝煙寒鳥集，殘月夜蟲愁。願得生禾黍，鋤平恨即休。"
    ]
  },
  {
    "volume": 639,
    "sequence": 55,
    "title": "游南嶽",
    "author": "張喬",
    "content": [
      "入岩仙境清，行盡複重行。若得閒無事，長來寄此生。",
      "澗松閑易老，籠燭晚生明。一宿泉聲裏，思鄉夢不成。"
    ]
  },
  {
    "volume": 639,
    "sequence": 56,
    "title": "尋桃源",
    "author": "張喬",
    "content": [
      "武林春草齊，花影隔澄溪。路遠無人去，山空有鳥啼。",
      "水垂青靄斷，松偃綠蘿低。世上迷途客，經茲盡不迷。"
    ]
  },
  {
    "volume": 639,
    "sequence": 57,
    "title": "青鳥泉",
    "author": "張喬",
    "content": [
      "只此沉仙翼，瑤池似不遙。有聲懸翠壁，無勢下丹霄。",
      "淨瀨煙霞古，寒原草木凋。山河幾更變，幽咽到唐朝。"
    ]
  },
  {
    "volume": 639,
    "sequence": 58,
    "title": "望巫山",
    "author": "張喬",
    "content": [
      "溪疊雲深轉谷遲，暝投孤店草蟲悲。愁連遠水波濤夜，夢斷空山雨雹時。邊海故園荒後賣，入關玄發夜來衰。",
      "東歸未必勝羈旅，況是東歸未有期。"
    ]
  },
  {
    "volume": 639,
    "sequence": 59,
    "title": "省中偶作",
    "author": "張喬",
    "content": [
      "二轉郎曹自勉旃，莎階吟步想前賢。不如何遜無佳句，若比馮唐是壯年。捧制名題黃紙尾，約僧心在白雲邊。",
      "乳毛松雪春來好，直夜清閒且學禪。"
    ]
  },
  {
    "volume": 639,
    "sequence": 60,
    "title": "秋夕",
    "author": "張喬",
    "content": [
      "春恨複秋悲，秋悲難到時。每逢明月夜，長起故山思。",
      "巷僻行吟遠，蛩多獨臥遲。溪僧與樵客，動別十年期。"
    ]
  },
  {
    "volume": 639,
    "sequence": 61,
    "title": "山中冬夜",
    "author": "張喬",
    "content": [
      "寒葉風搖盡，空林鳥宿稀。澗冰妨鹿飲，山雪阻僧歸。",
      "夜坐塵心定，長吟語力微。人間去多事，何處夢柴扉。"
    ]
  },
  {
    "volume": 639,
    "sequence": 62,
    "title": "宿劉溫書齋",
    "author": "張喬",
    "content": [
      "不掩盈窗月，天然格調高。涼風移蟋蟀，落葉在離騷。",
      "回筆挑燈燼，懸圖見海濤。因論三國志，空載幾英豪。"
    ]
  },
  {
    "volume": 639,
    "sequence": 63,
    "title": "歸舊山",
    "author": "張喬",
    "content": [
      "昔年山下結茅茨，村落重來野徑移。樵客相逢悲往事，林僧閑坐問歸期。異藤遍樹無空處，幽草緣溪少歇時。",
      "此景一拋吟欲老，可能文字聖朝知。"
    ]
  },
  {
    "volume": 639,
    "sequence": 64,
    "title": "潭上作",
    "author": "張喬",
    "content": [
      "竹島殘陽映翠微，雪翎禽過碧潭飛。",
      "人間未有關身事，每到漁家不欲歸。"
    ]
  },
  {
    "volume": 639,
    "sequence": 65,
    "title": "楊花落",
    "author": "張喬",
    "content": [
      "北斗南回春物老，紅英落盡綠尚早。韶風澹蕩無所依，偏惜垂楊作春好。此時可憐楊柳花，縈盈豔曳滿人家。",
      "人家女兒出羅幕，淨掃玉除看花落。寶環纖手捧更飛，翠羽輕裙承不著。歷歷瑤琴舞袖陳，飛紅拂黛憐玉人。",
      "東園桃李芳已歇，猶有楊花嬌暮春。"
    ]
  },
  {
    "volume": 639,
    "sequence": 66,
    "title": "九華樓晴望",
    "author": "張喬",
    "content": [
      "一夜江潭風雨後，九華晴望倚天秋。",
      "重來此地知何日，欲別殷勤更上樓。"
    ]
  },
  {
    "volume": 639,
    "sequence": 67,
    "title": "終南山",
    "author": "張喬",
    "content": [
      "帶雪複銜春，橫天占半秦。勢奇看不定，景變寫難真。",
      "洞遠皆通嶽，川多更有神。白雲幽絕處，自古屬樵人。"
    ]
  },
  {
    "volume": 639,
    "sequence": 68,
    "title": "哭陳陶",
    "author": "張喬",
    "content": [
      "先生抱衰疾，不起茂陵間。夕臨諸孤少，荒居吊客還。",
      "遺文禪東嶽，留語葬鄉山。多雨銘旌故，殘燈素帳閑。",
      "樂章誰與集，隴樹即堪攀。神理今難問，予將叫帝關。"
    ]
  },
  {
    "volume": 639,
    "sequence": 69,
    "title": "長門怨",
    "author": "張喬",
    "content": [
      "禦泉長繞鳳凰樓，自是恩波別處流。",
      "閑揲舞衣歸未得，夜來砧杵六宮秋。"
    ]
  }
]