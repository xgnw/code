[
  {
    "volume": 234,
    "sequence": 1,
    "title": "哭長孫侍禦",
    "author": "杜甫",
    "content": [
      "道為謀書重，名因賦頌雄。禮闈曾擢桂，憲府舊乘驄。",
      "流水生涯盡，浮雲世事空。唯餘舊台柏，蕭瑟九原中。"
    ]
  },
  {
    "volume": 234,
    "sequence": 2,
    "title": "虢國夫人",
    "author": "杜甫",
    "content": [
      "虢國夫人承主恩，平明上馬入宮門。",
      "卻嫌脂粉涴顏色，澹掃蛾眉朝至尊。"
    ]
  },
  {
    "volume": 234,
    "sequence": 3,
    "title": "軍中醉飲寄沈八、劉叟",
    "author": "杜甫",
    "content": [
      "酒渴愛江清，餘甘漱晚汀。軟沙欹坐穩，冷石醉眠醒。",
      "野膳隨行帳，華音發從伶。數杯君不見，醉已遣沉冥。"
    ]
  },
  {
    "volume": 234,
    "sequence": 4,
    "title": "杜鵑行",
    "author": "杜甫",
    "content": [
      "古時杜宇稱望帝，魂作杜鵑何微細。跳枝竄葉樹木中，搶佯瞥捩雌隨雄。毛衣慘黑貌憔悴，眾鳥安肯相尊崇。",
      "隳形不敢棲華屋，短翮唯願巢深叢。穿皮啄朽觜欲禿，苦饑始得食一蟲。誰言養雛不自哺，此語亦足為愚蒙。",
      "聲音咽咽如有謂，號啼略與嬰兒同。口幹垂血轉迫促，似欲上訴於蒼穹。蜀人聞之皆起立，至今斅學效遺風，乃知變化不可窮。豈知昔日居深宮，嬪嬙左右如花紅。"
    ]
  },
  {
    "volume": 234,
    "sequence": 5,
    "title": "聞惠二過東溪特一送",
    "author": "杜甫",
    "content": [
      "惠子白駒瘦，歸溪唯病身。皇天無老眼，空穀滯斯人。",
      "崖蜜松花熟，山杯竹葉新。柴門了無事，黃綺未稱臣。"
    ]
  },
  {
    "volume": 234,
    "sequence": 6,
    "title": "舟泛洞庭",
    "author": "杜甫",
    "content": [
      "蛟室圍青草，龍堆擁白沙。護江盤古木，迎棹舞神鴉。",
      "破浪南風正，收帆畏日斜。雲山千萬疊，底處上仙槎。"
    ]
  },
  {
    "volume": 234,
    "sequence": 7,
    "title": "李鹽鐵二首",
    "author": "杜甫",
    "content": [
      "落葉春風起，高城煙霧開。雜花分戶映，嬌燕入簷回。",
      "一見能傾產，虛懷只愛才。鹽官雖絆驥，名是漢庭來。"
    ]
  },
  {
    "volume": 234,
    "sequence": 8,
    "title": "長吟",
    "author": "杜甫",
    "content": [
      "江渚翻鷗戲，官橋帶柳陰。江飛競渡日，草見蹋春心。",
      "已撥形骸累，真為爛漫深。賦詩歌句穩，不免自長吟。"
    ]
  },
  {
    "volume": 234,
    "sequence": 9,
    "title": "絕句九首",
    "author": "杜甫",
    "content": [
      "聞道巴山裏，春船正好行。都將百年興，一望九江城。",
      "水檻溫江口，茅堂石筍西。移船先主廟，洗藥浣沙溪。",
      "設道春來好，狂風大放顛。吹花隨水去，翻卻釣魚船。"
    ]
  },
  {
    "volume": 234,
    "sequence": 10,
    "title": "瞿唐懷古",
    "author": "杜甫",
    "content": [
      "西南萬壑注，勍敵兩崖開。地與山根裂，江從月窟來。",
      "削成當白帝，空曲隱陽臺。疏鑿功雖美，陶鈞力大哉。"
    ]
  },
  {
    "volume": 234,
    "sequence": 11,
    "title": "送司馬入京",
    "author": "杜甫",
    "content": [
      "群盜至今日，先朝忝從臣。歎君能戀主，久客羨歸秦。",
      "黃閣長司諫，丹墀有故人。向來論社稷，為話涕沾巾。"
    ]
  },
  {
    "volume": 234,
    "sequence": 12,
    "title": "惜別行送劉僕射判官",
    "author": "杜甫",
    "content": [
      "聞道南行市駿馬，不限匹數軍中須。襄陽幕府天下異，主將儉省憂艱虞。只收壯健勝鐵甲，豈因格鬥求龍駒。",
      "而今西北自反胡，騏驎蕩盡一匹無。龍媒真種在帝都，子孫永落西南隅。向非戎事備征伐，君肯辛苦越江湖。",
      "江湖凡馬多憔悴，衣冠往往乘蹇驢。梁公富貴於身疏，號令明白人安居。俸錢時散士子盡，府庫不為驕豪虛。",
      "以茲報主寸心赤，氣卻西戎回北狄。羅網群馬籍馬多，氣在驅馳出金帛。劉侯奉使光推擇，滔滔才略滄溟窄。",
      "杜陵老翁秋系船，扶病相識長沙驛。強梳白髮提胡盧，手把菊花路旁摘。九州兵革浩茫茫，三歎聚散臨重陽。",
      "當杯對客忍流涕，君不覺老夫神內傷。"
    ]
  },
  {
    "volume": 234,
    "sequence": 13,
    "title": "呀鶻行",
    "author": "杜甫",
    "content": [
      "病鶻孤飛俗眼醜，每夜江邊宿衰柳。清秋落日已側身，過雁歸鴉錯回首。緊腦雄姿迷所向，疏翮稀毛不可狀。",
      "強神迷複皂雕前，俊才早在蒼鷹上。風濤颯颯寒山陰，熊羆欲蟄龍蛇深。念爾此時有一擲，失聲濺血非其心。"
    ]
  },
  {
    "volume": 234,
    "sequence": 14,
    "title": "狂歌行，贈四兄",
    "author": "杜甫",
    "content": [
      "與兄行年校一歲，賢者是兄愚者弟。兄將富貴等浮雲，弟切功名好權勢。長安秋雨十日泥，我曹韝馬聽晨雞。",
      "公卿朱門未開鎖，我曹已到肩相齊。吾兄睡穩方舒膝，不襪不巾蹋曉日。男啼女哭莫我知，身上須繒腹中實。",
      "今年思我來嘉州。嘉州酒重花繞樓。樓頭吃酒樓下臥，長歌短詠還相酬。四時八節還拘禮，女拜弟妻男拜弟。",
      "幅巾鞶帶不掛身，頭脂足垢何曾洗。吾兄吾兄巢許倫，一生喜怒長任真。日斜枕肘寢已熟，啾啾唧唧為何人。"
    ]
  },
  {
    "volume": 234,
    "sequence": 15,
    "title": "逃難",
    "author": "杜甫",
    "content": [
      "五十頭白翁，南北逃世難。疏布纏枯骨，奔走苦不暖。",
      "已衰病方入，四海一塗炭。乾坤萬里內，莫見容身畔。",
      "妻孥複隨我，回首共悲歎。故國莽丘墟，鄰里各分散。",
      "歸路從此迷，涕盡湘江岸。"
    ]
  },
  {
    "volume": 234,
    "sequence": 16,
    "title": "寄高適",
    "author": "杜甫",
    "content": [
      "楚隔乾坤遠，難招病客魂。詩名惟我共，世事與誰論。",
      "北闕更新主，南星落故園。定知相見日，爛漫倒芳尊。"
    ]
  },
  {
    "volume": 234,
    "sequence": 17,
    "title": "送靈州李判官",
    "author": "杜甫",
    "content": [
      "犬戎腥四海，回首一茫茫。血戰乾坤赤，氛迷日月黃。",
      "將軍專策略，幕府盛材良。近賀中興主，神兵動朔方。"
    ]
  },
  {
    "volume": 234,
    "sequence": 18,
    "title": "與嚴二郎奉禮別",
    "author": "杜甫",
    "content": [
      "別君誰暖眼，將老病纏身。出涕同斜日，臨風看去塵。",
      "商歌還入夜，巴俗自為鄰。尚愧微軀在，遙聞盛禮新。",
      "山東群盜散，闕下受降頻。諸將歸應盡，題書報旅人。"
    ]
  },
  {
    "volume": 234,
    "sequence": 19,
    "title": "巴西驛亭觀江漲，呈竇使君二首",
    "author": "杜甫",
    "content": [
      "轉驚波作怒，即恐岸隨流。賴有杯中物，還同海上鷗。",
      "關心小剡縣，傍眼見揚州。為接情人飲，朝來減半愁。",
      "向晚波微綠，連空岸腳青。日兼春有暮，愁與醉無醒。",
      "漂泊猶杯酒，躊躇此驛亭。相看萬里外，同是一浮萍。"
    ]
  },
  {
    "volume": 234,
    "sequence": 20,
    "title": "遣憂",
    "author": "杜甫",
    "content": [
      "亂離知又甚，消息苦難真。受諫無今日，臨危憶古人。",
      "紛紛乘白馬，攘攘著黃巾。隋氏留宮室，焚燒何太頻。"
    ]
  },
  {
    "volume": 234,
    "sequence": 21,
    "title": "早花",
    "author": "杜甫",
    "content": [
      "西京安穩未，不見一人來。臘日巴江曲，山花已自開。",
      "盈盈當雪杏，豔豔待春梅。直苦風塵暗，誰憂容鬢催。"
    ]
  },
  {
    "volume": 234,
    "sequence": 22,
    "title": "巴山",
    "author": "杜甫",
    "content": [
      "巴山遇中使，雲自峽城來。盜賊還奔突，乘輿恐未回。",
      "天寒邵伯樹，地闊望仙台。狼狽風塵裏，群臣安在哉。"
    ]
  },
  {
    "volume": 234,
    "sequence": 23,
    "title": "收京",
    "author": "杜甫",
    "content": [
      "複道收京邑，兼聞殺犬戎。衣冠卻扈從，車駕已還宮。",
      "克復成如此，安危在數公。莫令回首地，慟哭起悲風。"
    ]
  },
  {
    "volume": 234,
    "sequence": 24,
    "title": "巴西聞收宮闕，送班司馬入京",
    "author": "杜甫",
    "content": [
      "聞道收宗廟，鳴鑾自陝歸。傾都看黃屋，正殿引朱衣。",
      "劍外春天遠，巴西敕使稀。念君經世亂，匹馬向王畿。"
    ]
  },
  {
    "volume": 234,
    "sequence": 25,
    "title": "花底",
    "author": "杜甫",
    "content": [
      "紫萼扶千蕊，黃須照萬花。忽疑行暮雨，何事入朝霞。",
      "恐是潘安縣，堪留衛玠車。深知好顏色，莫作委泥沙。"
    ]
  },
  {
    "volume": 234,
    "sequence": 26,
    "title": "柳邊",
    "author": "杜甫",
    "content": [
      "只道梅花發，那知柳亦新。枝枝總到地，葉葉自開春。",
      "紫燕時翻翼，黃鸝不露身。漢南應老盡，霸上遠愁人。"
    ]
  },
  {
    "volume": 234,
    "sequence": 27,
    "title": "送竇九歸成都",
    "author": "杜甫",
    "content": [
      "文章亦不盡，竇子才縱橫。非爾更苦節，何人符大名。",
      "讀書雲閣觀，問絹錦官城。我有浣花竹，題詩須一行。"
    ]
  },
  {
    "volume": 234,
    "sequence": 28,
    "title": "贈裴南部，聞袁判官自來欲有按問",
    "author": "杜甫",
    "content": [
      "塵滿萊蕪甑，堂橫單父琴。人皆知飲水，公輩不偷金。",
      "梁獄書因上，秦台鏡欲臨。獨醒時所嫉，群小謗能深。",
      "即出黃沙在，何須白髮侵。使君傳舊德，已見直繩心。"
    ]
  },
  {
    "volume": 234,
    "sequence": 29,
    "title": "奉使崔都水翁下峽",
    "author": "杜甫",
    "content": [
      "無數涪江筏，鳴橈總發時。別離終不久，宗族忍相遺。",
      "白狗黃牛峽，朝雲暮雨祠。所過頻問訊，到日自題詩。"
    ]
  },
  {
    "volume": 234,
    "sequence": 30,
    "title": "題郪縣郭三十二明府茅屋壁",
    "author": "杜甫",
    "content": [
      "江頭且系船，為爾獨相憐。雲散灌壇雨，春青彭澤田。",
      "頻驚適小國，一擬問高天。別後巴東路，逢人問幾賢。"
    ]
  },
  {
    "volume": 234,
    "sequence": 31,
    "title": "遣悶戲呈路十九曹長",
    "author": "杜甫",
    "content": [
      "江浦雷聲喧昨夜，春城雨色動微寒。黃鸝並坐交愁濕，白鷺群飛大劇幹。晚節漸於詩律細，誰家數去酒杯寬。",
      "惟吾最愛清狂客，百遍相看意未闌。"
    ]
  },
  {
    "volume": 234,
    "sequence": 32,
    "title": "隨章留後新亭會送諸君",
    "author": "杜甫",
    "content": [
      "新亭有高會，行子得良時。日動映江幕，風鳴排檻旗。",
      "絕葷終不改，勸酒欲無詞。已墮峴山淚，因題零雨詩。"
    ]
  },
  {
    "volume": 234,
    "sequence": 33,
    "title": "東津送韋諷攝閬州錄事",
    "author": "杜甫",
    "content": [
      "聞說江山好，憐君吏隱兼。寵行舟遠泛，怯別酒頻添。",
      "推薦非承乏，操持必去嫌。他時如按縣，不得慢陶潛。"
    ]
  },
  {
    "volume": 234,
    "sequence": 34,
    "title": "客舊館",
    "author": "杜甫",
    "content": [
      "陳跡隨人事，初秋別此亭。重來梨葉赤，依舊竹林青。",
      "風幔何時卷，寒砧昨夜聲。無由出江漢，愁緒月冥冥。"
    ]
  },
  {
    "volume": 234,
    "sequence": 35,
    "title": "閬州奉送二十四舅使自京赴任青城",
    "author": "杜甫",
    "content": [
      "聞道王喬舄，名因太史傳。如何碧雞使，把詔紫微天。",
      "秦嶺愁回馬，涪江醉泛船。青城漫汙雜，吾舅意淒然。"
    ]
  },
  {
    "volume": 234,
    "sequence": 36,
    "title": "愁坐",
    "author": "杜甫",
    "content": [
      "高齋常見野，愁坐更臨門。十月山寒重，孤城月水昏。",
      "葭萌氐種迥，左擔犬戎存。終日憂奔走，歸期未敢論。"
    ]
  },
  {
    "volume": 234,
    "sequence": 37,
    "title": "陪鄭公秋晚北池臨眺",
    "author": "杜甫",
    "content": [
      "北池雲水闊，華館辟秋風。獨鶴元依渚，衰荷且映空。",
      "采菱寒刺上，蹋藕野泥中。素楫分曹往，金盤小徑通。",
      "萋萋露草碧，片片晚旗紅。杯酒沾津吏，衣裳與釣翁。",
      "異方初豔菊，故里亦高桐。搖落關山思，淹留戰伐功。",
      "嚴城殊未掩，清宴已知終。何補參卿事，歡娛到薄躬。"
    ]
  },
  {
    "volume": 234,
    "sequence": 38,
    "title": "去蜀",
    "author": "杜甫",
    "content": [
      "五載客蜀郡，一年居梓州。如何關塞阻，轉作瀟湘遊。",
      "世事已黃發，殘生隨白鷗。安危大臣在，不必淚長流。"
    ]
  },
  {
    "volume": 234,
    "sequence": 39,
    "title": "放船",
    "author": "杜甫",
    "content": [
      "收帆下急水，卷幔逐回灘。江市戎戎暗，山雲淰淰寒。",
      "村荒無徑入，獨鳥怪人看。已泊城樓底，何曾夜色闌。"
    ]
  },
  {
    "volume": 234,
    "sequence": 40,
    "title": "哭台州鄭司戶蘇少監",
    "author": "杜甫",
    "content": [
      "故舊誰憐我，平生鄭與蘇。存亡不重見，喪亂獨前途。",
      "豪俊何人在，文章掃地無。羈遊萬里闊，凶問一年俱。",
      "白首中原上，清秋大海隅。夜台當北斗，泉路著東吳。",
      "得罪台州去，時危棄碩儒。移官蓬閣後，穀貴沒潛夫。",
      "流慟嗟何及，銜冤有是夫。道消詩興廢，心息酒為徒。",
      "許與才雖薄，追隨跡未拘。班揚名甚盛，嵇阮逸相須。",
      "會取君臣合，寧銓品命殊。賢良不必展，廊廟偶然趨。",
      "勝決風塵際，功安造化爐。從容拘舊學，慘澹閟陰符。",
      "擺落嫌疑久，哀傷志力輸。俗依綿穀異，客對雪山孤。",
      "童稚思諸子，交朋列友于。情乖清酒送，望絕撫墳呼。",
      "瘧病餐巴水，瘡痍老蜀都。飄零迷哭處，天地日榛蕪。"
    ]
  },
  {
    "volume": 234,
    "sequence": 41,
    "title": "送王侍禦往東川，放生池祖席",
    "author": "杜甫",
    "content": [
      "東川詩友合，此贈怯輕為。況複傳宗近，空然惜別離。",
      "梅花交近野，草色向平池。倘憶江邊臥，歸期願早知。"
    ]
  },
  {
    "volume": 234,
    "sequence": 42,
    "title": "惠義寺送王少尹赴成都",
    "author": "杜甫",
    "content": [
      "苒苒穀中寺，娟娟林表峰。闌幹上處遠，結構坐來重。",
      "騎馬行春徑，衣冠起晚鐘。雲門青寂寂，此別惜相從。"
    ]
  },
  {
    "volume": 234,
    "sequence": 43,
    "title": "避地",
    "author": "杜甫",
    "content": [
      "避地歲時晚，竄身筋骨勞。詩書遂牆壁，奴僕且旌旄。",
      "行在僅聞信，此生隨所遭。神堯舊天下，會見出腥臊。"
    ]
  },
  {
    "volume": 234,
    "sequence": 44,
    "title": "惠義寺園送辛員外",
    "author": "杜甫",
    "content": [
      "朱櫻此日垂朱實，郭外誰家負郭田。",
      "萬里相逢貪握手，高才卻望足離筵。"
    ]
  },
  {
    "volume": 234,
    "sequence": 45,
    "title": "又送",
    "author": "杜甫",
    "content": [
      "雙峰寂寂對春台，萬竹青青照客杯。細草留連侵坐軟，殘花悵望近人開。同舟昨日何由得，並馬今朝未擬回。",
      "直到綿州始分首，江邊樹裏共誰來。"
    ]
  },
  {
    "volume": 234,
    "sequence": 46,
    "title": "九日登梓州城",
    "author": "杜甫",
    "content": [
      "客心驚暮序，賓雁下襄州。共賞重陽節，言尋戲馬遊。",
      "湖風秋戍柳，江雨暗山樓。且酌東籬菊，聊祛南國愁。"
    ]
  },
  {
    "volume": 234,
    "sequence": 47,
    "title": "闕題",
    "author": "杜甫",
    "content": [
      "三月雪連夜，未應傷物華。只緣春欲盡，留著伴梨花。"
    ]
  },
  {
    "volume": 234,
    "sequence": 48,
    "title": "句",
    "author": "杜甫",
    "content": [
      "寒食少天氣，東風多柳花。",
      "小桃知客意，春盡始開花。"
    ]
  }
]