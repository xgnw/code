[
  {
    "volume": 631,
    "sequence": 1,
    "title": "旅泊吳門",
    "author": "張賁",
    "content": [
      "一舸吳江晚，堪憂病廣文。鱸魚誰與伴，鷗鳥自成群。",
      "反照縱橫水，斜空斷續雲。異鄉無限思，盡付酒醺醺。"
    ]
  },
  {
    "volume": 631,
    "sequence": 2,
    "title": "賁中間有吳門旅泊之什蒙魯望垂和更作一章以伸酬謝",
    "author": "張賁",
    "content": [
      "偶發陶匏響，皆蒙組繡文。清秋將落帽，子夏正離群。",
      "有恨書燕雁，無聊賦郢雲。遍看心自醉，不是酒能醺。"
    ]
  },
  {
    "volume": 631,
    "sequence": 3,
    "title": "酬襲美先見寄倒來韻",
    "author": "張賁",
    "content": [
      "尋疑天意喪斯文，故選茅峰寄白雲。酒後只留滄海客，香前唯見紫陽君。近年已絕詩書癖，今日兼將筆硯焚。",
      "為有此身猶苦患，不知何者是玄纁。"
    ]
  },
  {
    "volume": 631,
    "sequence": 4,
    "title": "奉和襲美醉中即席見贈次韻",
    "author": "張賁",
    "content": [
      "桂枝新下月中仙，學海詞鋒譽藹然。文陣已推忠信甲，窮波猶認孝廉船。清標稱住羊車上，俗韻慚居鶴氅前。",
      "共許逢蒙快弓箭，再穿楊葉在明年。"
    ]
  },
  {
    "volume": 631,
    "sequence": 5,
    "title": "奉和襲美題褚家林亭",
    "author": "張賁",
    "content": [
      "疏野林亭震澤西，朗吟閒步喜相攜。時時風折蘆花亂，處處霜摧稻穗低。百本敗荷魚不動，一枝寒菊蝶空迷。",
      "今朝偶得高陽伴，從放山翁醉似泥。"
    ]
  },
  {
    "volume": 631,
    "sequence": 6,
    "title": "奉和襲美傷開元觀顧道士",
    "author": "張賁",
    "content": [
      "鳳麟膠盡夜如何，共歎先生劍解多。幾度吊來唯白鶴，此時乘去必青騾。圖中含景隨殘照，琴裏流泉寄逝波。",
      "惆悵真靈又空返，玉書誰授紫微歌。"
    ]
  },
  {
    "volume": 631,
    "sequence": 7,
    "title": "和魯望白菊",
    "author": "張賁",
    "content": [
      "雪彩冰姿號女華，寄身多是地仙家。有時南國和霜立，幾處東籬伴月斜。謝客瓊枝空貯恨，袁郎金鈿不成誇。",
      "自知終古清香在，更出梅妝弄晚霞。"
    ]
  },
  {
    "volume": 631,
    "sequence": 8,
    "title": "奉和襲美先輩悼鶴",
    "author": "張賁",
    "content": [
      "池塘蕭索掩空籠，玉樹同嗟一土中。莎徑罷鳴唯泣露，松軒休舞但悲風。丹台舊氅難重緝，紫府新書豈更通。",
      "雲減霧消無處問，只留華髮與衰翁。"
    ]
  },
  {
    "volume": 631,
    "sequence": 9,
    "title": "偶約道流終乖文會答皮陸",
    "author": "張賁",
    "content": [
      "仙侶無何訪蔡經，兩煩韶濩出彤庭。",
      "人間若有登樓望，應怪文星近客星。"
    ]
  },
  {
    "volume": 631,
    "sequence": 10,
    "title": "和襲美寒夜見訪",
    "author": "張賁",
    "content": [
      "雲孤鶴獨且相親，仿效從它折角巾。",
      "不用吳江歎留滯，風姿俱是玉清人。"
    ]
  },
  {
    "volume": 631,
    "sequence": 11,
    "title": "和襲美醉中先起次韻",
    "author": "張賁",
    "content": [
      "何事桃源路忽迷，惟留雲雨怨空閨。",
      "仙郎共許多情調，莫遣重歌濁水泥。"
    ]
  },
  {
    "volume": 631,
    "sequence": 12,
    "title": "和皮陸酒病偶作",
    "author": "張賁",
    "content": [
      "白編椰席鏤冰明，應助楊青解宿酲。",
      "難繼二賢金玉唱，可憐空作斷猿聲。"
    ]
  },
  {
    "volume": 631,
    "sequence": 13,
    "title": "送浙東德師侍禦罷府西歸",
    "author": "張賁",
    "content": [
      "孤雲獨鳥本無依，江海重逢故舊稀。",
      "楊柳漸疏蘆葦白，可憐斜日送君歸。"
    ]
  },
  {
    "volume": 631,
    "sequence": 14,
    "title": "以青z3飯分送襲美魯望因成一絕",
    "author": "張賁",
    "content": [
      "誰屑瓊瑤事青z3，舊傳名品出華陽。",
      "應宜仙子胡麻拌，因送劉郎與阮郎。"
    ]
  },
  {
    "volume": 631,
    "sequence": 15,
    "title": "玩金鸂鶒和陸魯望",
    "author": "張賁",
    "content": [
      "翠羽紅襟鏤彩雲，雙飛常笑白鷗群。",
      "誰憐化作雕金質，從倩沉檀十裏聞。"
    ]
  },
  {
    "volume": 631,
    "sequence": 16,
    "title": "悼鶴和襲美",
    "author": "張賁",
    "content": [
      "渥頂鮮毛品格馴，莎庭閒暇重難群。",
      "無端日暮東風起，飄散春空一片雲。"
    ]
  },
  {
    "volume": 631,
    "sequence": 17,
    "title": "覽皮先輩盛制，因作十韻以寄，用伸款仰",
    "author": "崔璐",
    "content": [
      "河嶽挺靈異，星辰精氣殊。在人為英傑，與國作禎符。",
      "襄陽得奇士，俊邁真龍駒。勇果魯仲由，文賦蜀相如。",
      "渾浩江海廣，葩華桃李敷。小言入無間，大言塞空虛。",
      "幾人游赤水，夫子得玄珠。鬼神爭奧秘，天地惜洪爐。",
      "既有曾參行，仍兼君子儒。吾知上帝意，將使居黃樞。",
      "好保千金體，須為萬姓謨。"
    ]
  },
  {
    "volume": 631,
    "sequence": 18,
    "title": "浙東罷府西歸酬別張廣文皮先輩陸秀才",
    "author": "李縠",
    "content": [
      "豈有頭風筆下痊，浪成蠻語向初筵。蘭亭舊趾雖曾見，柯笛遺音更不傳。照曜文星吳分野，留連花月晉名賢。",
      "相逢只恨相知晚，一曲驪歌又幾年。"
    ]
  },
  {
    "volume": 631,
    "sequence": 19,
    "title": "和皮日休悼鶴",
    "author": "李縠",
    "content": [
      "才子襟期本上清，陸雲家鶴伴閒情。猶憐反顧五六裏，何意忽歸十二城。露滴誰聞高葉墜，月沉休藉半階明。",
      "人間華表堪留語，剩向秋風寄一聲。",
      "道林曾放雪翎飛，應悔庭除閉羽衣。",
      "料得王恭披鶴氅，倚吟猶待月中歸。"
    ]
  },
  {
    "volume": 631,
    "sequence": 20,
    "title": "醉中襲美先月中歸",
    "author": "李縠",
    "content": [
      "休文雖即逃瓊液，阿鶩還須掩玉閨。",
      "月落金雞一聲後，不知誰悔醉如泥。"
    ]
  },
  {
    "volume": 631,
    "sequence": 21,
    "title": "奉酬皮先輩霜菊見贈",
    "author": "崔璞",
    "content": [
      "菊花開晚過秋風，聞道芳香正滿叢。",
      "爭奈病夫難強飲，應須速自召車公。"
    ]
  },
  {
    "volume": 631,
    "sequence": 22,
    "title": "蒙恩除替將還京洛偶敘所懷因成六韻呈軍事院諸公郡中一二秀才",
    "author": "崔璞",
    "content": [
      "兩載求人瘼，三春受代歸。務繁多簿籍，才短乏恩威。",
      "共理乖天獎，分憂值歲饑。遽蒙交郡印，安敢整朝衣。",
      "作牧慚為政，思鄉念式微。儻容還故里，高臥掩柴扉。"
    ]
  },
  {
    "volume": 631,
    "sequence": 23,
    "title": "和皮日休悼鶴",
    "author": "魏樸",
    "content": [
      "直欲裁詩問杳冥，豈教靈化亦浮生。風林月動疑留魄，沙島香愁似蘊情。雪骨夜封蒼蘚冷，練衣寒在碧塘輕。",
      "人間飛去猶堪恨，況是泉台遠玉京。",
      "經秋宋玉已悲傷，況報胎禽昨夜亡。",
      "霜曉起來無問處，伴僧彈指繞荷塘。"
    ]
  },
  {
    "volume": 631,
    "sequence": 24,
    "title": "皮襲美見留小宴次韻",
    "author": "羊昭業",
    "content": [
      "澤國春來少遇晴，有花開日且飛觥。王戎似電休推病，周顗才醒眾卻驚。芳景漸濃偏屬酒，暖風初暢欲調鶯。",
      "知君不肯然官燭，爭得華筵徹夜明。"
    ]
  },
  {
    "volume": 631,
    "sequence": 25,
    "title": "送羊振文歸覲桂陽",
    "author": "顏萱",
    "content": [
      "高掛吳帆喜動容，問安歸去指湘峰。懸魚庭內芝蘭秀，馭鶴門前薜荔封。紅旆正憐棠影茂，彩衣偏帶桂香濃。",
      "臨岐獨有沾襟戀，南巷當年共化龍。"
    ]
  },
  {
    "volume": 631,
    "sequence": 26,
    "title": "送圓載上人",
    "author": "顏萱",
    "content": [
      "師來一世恣經行，卻泛滄波問去程。心靜已能防渴鹿，鼙喧時為駭長鯨。禪林幾結金桃重，梵室重修鐵瓦輕。",
      "料得還鄉無別利，只應先見日華生。"
    ]
  },
  {
    "volume": 631,
    "sequence": 27,
    "title": "過張祜處士丹陽故居",
    "author": "顏萱",
    "content": [
      "憶昔為兒逐我兄，曾拋竹馬拜先生。書齋已換當時主，詩壁空題故友名。豈是爭權留怨敵，可憐當路盡公卿。",
      "柴扉草屋無人問，猶向荒田責地征。"
    ]
  },
  {
    "volume": 631,
    "sequence": 28,
    "title": "和襲美傷顧道士",
    "author": "鄭璧",
    "content": [
      "斜漢銀瀾一夜東，飄飄何處五雲中。空留華表千年約，才畢丹爐九轉功。形蛻遠山孤壙月，影寒深院曉松風。",
      "門人不睹飛升去，猶與浮生哭恨同。"
    ]
  },
  {
    "volume": 631,
    "sequence": 29,
    "title": "奉和陸魯望白菊",
    "author": "鄭璧",
    "content": [
      "白豔輕明帶露痕，始知佳色重難群。終朝疑笑梁王雪，盡日慵飛蜀帝魂。燕雨似翻瑤渚浪，雁風疑卷玉綃紋。",
      "瓊妃若會寬裁剪，堪作蟾宮夜舞裙。"
    ]
  },
  {
    "volume": 631,
    "sequence": 30,
    "title": "和襲美索友人酒",
    "author": "鄭璧",
    "content": [
      "乘興閑來小謝家，便裁詩句乞榴花。",
      "邴原雖不無端醉，也愛臨風從鹿車。"
    ]
  },
  {
    "volume": 631,
    "sequence": 31,
    "title": "文燕潤卿不至",
    "author": "鄭璧",
    "content": [
      "已知羽駕朝金闕，不用燒蘭望玉京。",
      "應是易遷明月好，玉皇留看舞雙成。"
    ]
  }
]