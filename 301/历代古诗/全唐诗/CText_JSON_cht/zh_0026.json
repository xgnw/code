[
  {
    "volume": 26,
    "sequence": 1,
    "title": "雜曲歌辭：古別離",
    "author": "沈佺期",
    "content": [
      "白水東悠悠，中有西行舟。舟行有返棹，水去無還流。",
      "奈何生別者，戚戚懷遠遊。遠遊誰當惜，所悲會難收。",
      "自君間芳屣，青陽四五遒。皓月掩蘭室，光風虛蕙樓。",
      "相思無明晦，長歎累冬秋。離居分遲暮，駕高何淹留。"
    ]
  },
  {
    "volume": 26,
    "sequence": 2,
    "title": "雜曲歌辭：古別離",
    "author": "孟雲卿",
    "content": [
      "朝日上高臺，離人怨秋草。但見萬里天，不見萬里道。",
      "君行本遙遠，苦樂良難保。宿昔夢同衾，憂心夢顛倒。",
      "含酸欲誰訴，轉轉傷懷抱。結髮年已遲，征行去何早。",
      "寒暄有時謝，憔悴難再好。人皆算年壽，死者何曾老。",
      "少壯無見期，水深風浩浩。"
    ]
  },
  {
    "volume": 26,
    "sequence": 3,
    "title": "雜曲歌辭：古別離",
    "author": "李益",
    "content": [
      "雙劍欲別風淒然，雌沉水底雄上天。江回漢轉兩不見，雲交雨合知何年。古來萬事皆由命，何用臨岐苦涕漣。"
    ]
  },
  {
    "volume": 26,
    "sequence": 4,
    "title": "雜曲歌辭：古別離二首",
    "author": "於濆",
    "content": [
      "入室少情意，出門多路岐。黃鶴有歸日，蕩子無還時。",
      "人誰無分命，妾身何太奇。君為東南風，妾作西北枝。",
      "青樓鄰里婦，終年畫長眉。自倚對良匹，笑妾空羅幃。",
      "郎本東家兒，妾本西家女。對門中道間，終謂無離阻。",
      "豈知中道間，遣作空閨主。自是愛封侯，非關備胡虜。",
      "知子去從軍，何處無良人。"
    ]
  },
  {
    "volume": 26,
    "sequence": 5,
    "title": "雜曲歌辭：古別離二首",
    "author": "李端",
    "content": [
      "水國葉黃時，洞庭霜落夜。行舟聞商估，宿在楓林下。",
      "此地送君還，茫茫似夢間。後期知幾日，前路轉多山。",
      "巫峽通湘浦，迢迢隔雲雨。天晴見海檣，月落聞津鼓。",
      "人老自多愁，水深難急流。清宵歌一曲，白首對汀洲。",
      "與君桂陽別，令君岳陽待。後事忽差池，前期日空在。",
      "木落雁嗷嗷，洞庭波浪高。遠山雲似蓋，極浦樹如毫。",
      "朝發能幾裏，暮來風又起。如何兩處愁，皆在孤舟裏。",
      "昨夜天月明，長川寒且清。菊花開欲盡，薺菜拍來生。",
      "下江帆勢速，五兩遙相逐。欲問去時人，知投何處宿。",
      "空令猿嘯時，泣對湘潭竹。"
    ]
  },
  {
    "volume": 26,
    "sequence": 6,
    "title": "雜曲歌辭：古別離",
    "author": "王縉",
    "content": [
      "下階欲離別，相對映蘭叢。含辭未及吐，淚落蘭叢中。",
      "高堂靜秋日，羅衣飄暮風。誰能待明月，回首見床空。"
    ]
  },
  {
    "volume": 26,
    "sequence": 7,
    "title": "雜曲歌辭：古別離",
    "author": "皎然",
    "content": [
      "太湖三山口，吳王在時道。寂寞千載心，無人見春草。",
      "誰堪緘怨者，持此傷懷抱。孤舟畏狂風，一點宿煙島。",
      "望所思兮若何，月蕩漾兮空波。雲離離兮北斷，雁眇眇兮南多。身去兮天畔，心折兮湖岸。",
      "春山胡為兮塞路，使我歸夢兮撩亂。"
    ]
  },
  {
    "volume": 26,
    "sequence": 8,
    "title": "雜曲歌辭：古別離",
    "author": "聶夷中",
    "content": [
      "欲別牽郎衣，問郎遊何處。不恨歸日遲，莫向臨邛去。"
    ]
  },
  {
    "volume": 26,
    "sequence": 9,
    "title": "雜曲歌辭：古別離二首",
    "author": "施肩吾",
    "content": [
      "古人謾歌西飛燕，十年不見狂夫面。三更風作切夢刀，萬轉愁成系腸線。所嗟不及牛女星，一年一度得相見。",
      "老母別愛子，少妻送征郎。血流既四面，乃亦斷二腸。",
      "不愁寒無衣，不怕饑無糧。惟恐征戰不還鄉，母化為鬼妻為孀。"
    ]
  },
  {
    "volume": 26,
    "sequence": 10,
    "title": "雜曲歌辭：古別離",
    "author": "吳融",
    "content": [
      "紫燕黃鵠雖別離，一舉千里何難追。猶聞啼風與叫月，流連斷續令人悲。賦情更有深繾綣，碧甃千尋尚為淺。",
      "蟾蜍正向清夜流，蛺蝶須教墮絲罥。莫道斷絲不可續，丹穴鳳凰膠不遠。草草通流水不回，海上兩潮長不返。"
    ]
  },
  {
    "volume": 26,
    "sequence": 11,
    "title": "雜曲歌辭：古離別",
    "author": "王適",
    "content": [
      "昔歲驚楊柳，高樓悲獨守。今年芳樹枝，孤棲怨別離。",
      "珠簾晝不卷，羅幔曉長垂。苦調琴先覺，愁容鏡獨知。",
      "頻來雁度無消息，罷去鴛文何用織。夜還羅帳空有情，春著裙腰自無力。青軒桃李落紛紛，紫庭蘭蕙日氛氳。",
      "已能憔悴今如此，更複含情一待君。"
    ]
  },
  {
    "volume": 26,
    "sequence": 12,
    "title": "雜曲歌辭：古離別",
    "author": "常理",
    "content": [
      "君禦狐白裘，妾居緗綺幬。粟鈿金夾膝，花錯玉搔頭。",
      "離別生庭草，征行斷戍樓。蠨蛸網清曙，菡萏落紅秋。",
      "小膽空房怯，長眉滿鏡愁。為傳兒女意，不用遠封侯。"
    ]
  },
  {
    "volume": 26,
    "sequence": 13,
    "title": "雜曲歌辭：古離別",
    "author": "姚系",
    "content": [
      "涼風已嫋嫋，露重木蘭枝。獨上高樓望，行人遠不知。",
      "輕寒入洞戶，明月滿秋池。燕去鴻方至，年年是別離。"
    ]
  },
  {
    "volume": 26,
    "sequence": 14,
    "title": "雜曲歌辭：古離別",
    "author": "張彪",
    "content": [
      "離別無遠近，事歡情亦悲。不聞車輪聲，後會將何時。",
      "去日忘寄書，來日乖前期。縱知明當還，一夕千萬思。"
    ]
  },
  {
    "volume": 26,
    "sequence": 15,
    "title": "雜曲歌辭：古離別",
    "author": "趙微明",
    "content": [
      "違別未幾日，一日如三秋。猶疑望可見，日日上高樓。",
      "惟見分手處，白蘋滿芳洲。寸心寧死別，不忍生離愁。"
    ]
  },
  {
    "volume": 26,
    "sequence": 16,
    "title": "雜曲歌辭：古離別二首",
    "author": "孟郊",
    "content": [
      "松山雲繚繞，萍路水分離。雲去有歸日，水分無合時。",
      "春芳役雙眼，春色柔四支。楊柳織別愁，千條萬條絲。",
      "山川古今路，縱橫無斷絕。來往天地間，人皆有離別。",
      "行衣未束帶，中腸已先結。不用看鏡中，自知生白髮。",
      "欲陳去留意，聲向言前咽。愁結填心胸，茫茫若為說。",
      "荒郊煙莽蒼，曠野風淒切。處處得相隨，人那不如月。"
    ]
  },
  {
    "volume": 26,
    "sequence": 17,
    "title": "雜曲歌辭：古離別",
    "author": "顧況",
    "content": [
      "西江上，風動麻姑嫁時浪。",
      "西山為水水為塵，不是人間離別人。"
    ]
  },
  {
    "volume": 26,
    "sequence": 18,
    "title": "雜曲歌辭：古離別",
    "author": "貫休",
    "content": [
      "離恨如旨酒，古今飲皆醉。只恐長江水，儘是兒女淚。",
      "伊餘非此輩，送人空把臂。他日再相逢，清風動天地。"
    ]
  },
  {
    "volume": 26,
    "sequence": 19,
    "title": "雜曲歌辭：古離別",
    "author": "韋莊",
    "content": [
      "晴煙漠漠柳毿毿，不那離情酒半酣。",
      "更把馬鞭雲外指，斷腸春色在江南。"
    ]
  },
  {
    "volume": 26,
    "sequence": 20,
    "title": "雜曲歌辭：生別離",
    "author": "孟雲卿",
    "content": [
      "結髮生別離，相思複相保。何知日已久，五變庭中草。",
      "眇眇天海途，悠悠吳江島。但恐不出門，出門無遠道。",
      "遠道行既難，家貧衣服單。嚴風吹積雪，晨起鼻何酸。",
      "人生各有戀，豈不懷所安。分明天上日，生死誓同歡。"
    ]
  },
  {
    "volume": 26,
    "sequence": 21,
    "title": "雜曲歌辭：生別離",
    "author": "白居易",
    "content": [
      "食檗不易食梅難，檗能苦兮梅能酸。未如生別之為難，苦在心兮酸在肝。晨雞載鳴殘月沒，征馬重嘶行人出。",
      "回看骨肉哭一聲，梅酸檗苦甘如蜜。黃河水白黃雲秋，行人河邊相對愁。天寒野曠何處宿，棠梨葉戰風颼颼。",
      "生離別，生離別，憂從中來無斷絕。憂積心勞血氣衰，未年三十生白髮。"
    ]
  },
  {
    "volume": 26,
    "sequence": 22,
    "title": "雜曲歌辭：遠別離",
    "author": "李白",
    "content": [
      "遠別離，古有皇英之二女，乃在洞庭之南，瀟湘之浦。",
      "海水直下萬里深，誰人不言此離苦。日慘慘兮雲冥冥，猩猩啼煙兮鬼嘯雨。我縱言之將何補？",
      "皇穹竊恐不照余之忠誠，雷馮馮兮欲吼怒。",
      "堯舜當之亦禪禹。君失臣兮龍為魚，權歸臣兮鼠變虎。",
      "或雲堯幽囚，舜野死，九疑聯綿皆相似，重瞳孤墳竟何是。帝子泣兮綠雲間，隨風波兮去無還。",
      "慟哭兮遠望，見蒼梧之深山。蒼梧山崩湘水絕，竹上之淚乃可滅。"
    ]
  },
  {
    "volume": 26,
    "sequence": 23,
    "title": "雜曲歌辭：遠別離",
    "author": "張籍",
    "content": [
      "蓮葉團團杏花拆，長江鯉魚鰭鬣赤。念君少年棄親戚，千里萬里獨為客。誰言遠別心不易，天星墜地能為石。",
      "幾時斷得城南陌，勿使居人有行役。"
    ]
  },
  {
    "volume": 26,
    "sequence": 24,
    "title": "雜曲歌辭：遠別離二首",
    "author": "令狐楚",
    "content": [
      "楊柳黃金穗，梧桐碧玉枝。春來消息斷，早晚是歸時。",
      "玳織鴛鴦履，金裝翡翠簪。畏人相問著，不擬到城南。"
    ]
  },
  {
    "volume": 26,
    "sequence": 25,
    "title": "雜曲歌辭：久別離",
    "author": "李白",
    "content": [
      "別來幾春未還家，玉窗五見櫻桃花。況有錦字書，開緘使人嗟。至此腸斷彼心絕，雲鬟綠鬢罷攬結，愁如回飆亂白雪。去年寄書報陽臺，今年寄書重相催。",
      "胡為東風為我吹行雲，使西來；待來竟不來，落花寂寂委青苔。"
    ]
  },
  {
    "volume": 26,
    "sequence": 26,
    "title": "雜曲歌辭：新別離",
    "author": "戴叔倫",
    "content": [
      "手把杏花枝，未曾經別離。黃昏掩閨後，寂寞自心知。"
    ]
  },
  {
    "volume": 26,
    "sequence": 27,
    "title": "雜曲歌辭：今別離",
    "author": "崔國輔",
    "content": [
      "送別未能旋，相望連水口。船行欲映洲，幾度急搖手。"
    ]
  },
  {
    "volume": 26,
    "sequence": 28,
    "title": "雜曲歌辭：暗別離",
    "author": "劉氏瑤",
    "content": [
      "槐花結子桐葉焦，單飛越鳥啼青霄。翠軒輾雲輕遙遙，燕脂淚迸紅線條。瑤草歇芳心耿耿，玉佩無聲畫屏冷。",
      "朱弦暗斷不見人，風動花枝月中影。青鸞脈脈西飛去，海闊天高不知處。"
    ]
  },
  {
    "volume": 26,
    "sequence": 29,
    "title": "雜曲歌辭：潛別離",
    "author": "白居易",
    "content": [
      "不得哭，潛別離。不得語，暗相思。兩心之外無人知。",
      "深籠夜鎖獨棲鳥，利劍春斷連理枝。河水雖濁有清日，烏頭雖黑有白時。惟有潛離與暗別，彼此甘心無後期。"
    ]
  },
  {
    "volume": 26,
    "sequence": 30,
    "title": "雜曲歌辭：別離曲",
    "author": "張籍",
    "content": [
      "行人結束出門去，馬蹄幾時踏門路。憶昔君初納彩時，不言身屬遼陽戍。早知今日當別離，成君家計良為誰。",
      "男兒生身自有役，那得誤我少年時。不如逐君征戰死，誰能獨老空閨裏。"
    ]
  },
  {
    "volume": 26,
    "sequence": 31,
    "title": "雜曲歌辭：別離曲",
    "author": "陸龜蒙",
    "content": [
      "丈夫非無淚，不灑離別間。仗劍對尊酒，恥為遊子顏。",
      "蝮蛇一螫手，壯士疾解腕。所思在功名，離別何足歎。"
    ]
  },
  {
    "volume": 26,
    "sequence": 32,
    "title": "雜曲歌辭：西洲曲",
    "author": "溫庭筠",
    "content": [
      "悠悠複悠悠，昨日下西洲。西洲風色好，遙見武昌樓。",
      "武昌何鬱鬱，儂家定無匹。小婦被流黃，登樓撫瑤瑟。",
      "朱弦繁複輕，素手直淒清。一彈三四解，掩抑似含情。",
      "南樓登且望，西江廣複平。艇子搖兩槳，催過石頭城。",
      "門前烏臼樹，慘澹天將曙。鶤鵊飛複還，郎隨早帆去。",
      "回頭語同伴，定複負情儂。去帆不安幅，作抵使西風。",
      "他日相尋索，莫作西洲客。西洲人不歸，春草年年碧。"
    ]
  },
  {
    "volume": 26,
    "sequence": 33,
    "title": "雜曲歌辭：荊州樂",
    "author": "李白",
    "content": [
      "白帝城邊足風波，瞿塘五月誰敢過。荊州麥熟繭成蛾，繅絲憶君頭緒多。撥谷飛鳴奈妾何。"
    ]
  },
  {
    "volume": 26,
    "sequence": 34,
    "title": "雜曲歌辭：荊州樂二首",
    "author": "劉禹錫",
    "content": [
      "渚宮楊柳暗，麥城朝雉飛。可憐踏青伴，乘暖著輕衣。",
      "今日好南風，商旅相催發。沙頭檣竿上，始見春江闊。"
    ]
  },
  {
    "volume": 26,
    "sequence": 35,
    "title": "雜曲歌辭：荊州泊",
    "author": "李端",
    "content": [
      "南樓西下時，月裏聞來棹。桂水舳艫回，荊州津濟鬧。",
      "移帷望星漢，引帶思容貌。今夜一江人，惟應妾身覺。"
    ]
  },
  {
    "volume": 26,
    "sequence": 36,
    "title": "雜曲歌辭：紀南歌",
    "author": "劉禹錫",
    "content": [
      "風煙紀南城，塵土荊門路。天寒獵獸者，走上樊姬墓。"
    ]
  },
  {
    "volume": 26,
    "sequence": 37,
    "title": "雜曲歌辭：宜城歌",
    "author": "劉禹錫",
    "content": [
      "野水繞空城，行塵起孤驛。花台側生樹，石碣陽鐫額。",
      "靡靡度行人，溫風吹宿麥。"
    ]
  },
  {
    "volume": 26,
    "sequence": 38,
    "title": "雜曲歌辭：長幹曲四首",
    "author": "崔顥",
    "content": [
      "君家定何處，妾住在橫塘。停舟暫借問，或恐是同鄉。",
      "家臨九江水，去來九江側。同是長幹人，生小不相識。",
      "下渚多風浪，蓮舟漸覺稀。那能不相待，獨自逆潮歸。",
      "三江潮水急，五湖風浪湧。由來花性輕，莫畏蓮舟重。"
    ]
  },
  {
    "volume": 26,
    "sequence": 39,
    "title": "雜曲歌辭：長幹行二首",
    "author": "李白",
    "content": [
      "妾發初覆額，折花門前劇。郎騎竹馬來，繞床弄青梅。",
      "同居長幹裏，兩小無嫌猜。十四為君婦，羞顏尚不開。",
      "低頭向暗壁，千喚不一回。十五始展眉，願同塵與灰。",
      "常存抱柱信，豈上望夫台。十六君遠行，瞿塘灩預堆。",
      "五月不可觸，猿鳴天上哀。門前遲行跡，一一生綠苔。",
      "苔深不能掃，落葉秋風早。八月蝴蝶來，雙飛西園草。",
      "感此傷妾心，坐愁紅顏老。早晚下三巴，預將書報家。",
      "相迎不道遠，直至長風沙。",
      "憶妾深閨裏，煙塵不曾識。嫁與長幹人，沙頭候風色。",
      "五月南風興，思君在巴陵。八月西風起，想君發揚子。",
      "去來悲如何，見少別離多。湘潭幾日到，妾夢越風波。",
      "昨夜狂風度，吹折江頭樹。淼淼暗無邊，行人在何處。",
      "北客真王公，朱衣滿江中。日暮來投宿，數朝不肯東。",
      "好乘浮雲驄，佳期蘭渚東。鴛鴦綠浦上，翡翠錦屏中。",
      "自憐十五餘，顏色桃李紅。那作商人婦，愁水複愁風。"
    ]
  },
  {
    "volume": 26,
    "sequence": 40,
    "title": "雜曲歌辭：長幹行",
    "author": "張潮",
    "content": [
      "婿貧如珠玉，婿富如埃塵。貧時不忘舊，富貴多寵新。",
      "妾本富家女，與君為偶匹。惠好一何深，中門不曾出。",
      "妾有繡衣裳，葳蕤金縷光。念君貧且賤，易此從遠方。",
      "遠方三千里，發去悔不已。日暮情更來，空望去時水。",
      "孟夏麥始秀，江上多南風。商賈歸欲盡，君今尚巴東。",
      "巴東有巫山，窈窕神女顏。常恐遊此山，果然不知還。"
    ]
  },
  {
    "volume": 26,
    "sequence": 41,
    "title": "雜曲歌辭：小長幹曲",
    "author": "崔國輔",
    "content": [
      "月暗送湖風，相尋路不通。菱歌唱不輟，知在此塘中。"
    ]
  },
  {
    "volume": 26,
    "sequence": 42,
    "title": "雜曲歌辭：杞梁妻",
    "author": "貫休",
    "content": [
      "秦之無道兮四海枯，築長城兮遮北胡。築人築土一萬里，杞梁貞婦啼嗚嗚。上無父兮中無夫，下無子兮孤複孤。",
      "一號城崩塞色苦，再號杞梁骨出土。疲魂饑魄相逐歸，陌上少年莫相非。"
    ]
  },
  {
    "volume": 26,
    "sequence": 43,
    "title": "雜曲歌辭：盧女曲",
    "author": "崔顥",
    "content": [
      "二月春來半，宮中日漸長。柳垂金屋暖，花覆玉樓香。",
      "拂匣先臨鏡，調笙更炙簧。還將盧女曲，夜夜奉君王。"
    ]
  },
  {
    "volume": 26,
    "sequence": 44,
    "title": "雜曲歌辭：盧姬篇",
    "author": "崔顥",
    "content": [
      "盧姬小小魏王家，綠鬢紅唇桃李花。魏玉綺樓十二重，水精簾箔繡芙蓉。白玉闌幹金作柱，樓上朝朝學歌舞。",
      "前堂後堂羅袖人，南窗北窗花發春。翠幌珠簾鬥弦管，一奏一彈雲欲斷。君王日晚下朝歸，鳴環佩玉生光輝。",
      "人生今日得驕貴，誰道盧姬身細微。"
    ]
  },
  {
    "volume": 26,
    "sequence": 45,
    "title": "雜曲歌辭：邯鄲才人嫁為廝養卒婦",
    "author": "李白",
    "content": [
      "妾本叢台女，揚蛾入丹闕。自倚顏如花，寧知有凋歇。",
      "一辭玉階下，去若朝雲沒。每憶邯鄲城，深宮夢秋月。",
      "君王不可見，惆悵至明發。"
    ]
  },
  {
    "volume": 26,
    "sequence": 46,
    "title": "雜曲歌辭：楊白花",
    "author": "柳宗元",
    "content": [
      "楊白花，風吹度江水。坐令宮樹無顏色，搖盪春光千萬里。茫茫曉日下長秋，哀歌未斷城鴉起。"
    ]
  },
  {
    "volume": 26,
    "sequence": 47,
    "title": "雜曲歌辭：茱萸女",
    "author": "萬楚",
    "content": [
      "山陰柳家女，九日采茱萸。複得東鄰伴，雙為陌上姝。",
      "插花向高髻，結子置長裾。作性恒遲緩，非關詫丈夫。",
      "平明折林樹，日入反城隅。俠客邀羅袖，行人挑短書。",
      "蛾眉自有主，年少莫踟躕。"
    ]
  },
  {
    "volume": 26,
    "sequence": 48,
    "title": "雜曲歌辭：於闐采花",
    "author": "李白",
    "content": [
      "於闐采花人，自言花相似。明妃一朝西入胡，胡中美女多羞死。乃知漢地多名姝，胡中無花可方比。",
      "丹青能令醜者妍，無鹽翻在深宮裏。",
      "自古妒蛾眉，胡沙埋皓齒。"
    ]
  },
  {
    "volume": 26,
    "sequence": 49,
    "title": "雜曲歌辭：秦女卷衣",
    "author": "李白",
    "content": [
      "天子居未央，妾侍卷衣裳。顧無紫宮寵，敢拂黃金床。",
      "水至亦不去，熊來尚可當。微身奉日月，飄若螢火光。",
      "願君采葑菲，無以下體妨。"
    ]
  },
  {
    "volume": 26,
    "sequence": 50,
    "title": "雜曲歌辭：愛妾換馬",
    "author": "張祜",
    "content": [
      "一面妖桃千里蹄，嬌姿駿骨價應齊。乍牽玉勒辭金棧，催整花鈿出繡閨。去日豈無沾袂泣，歸時還有頓銜嘶。",
      "嬋娟躞蹀春風裏，揮手搖鞭楊柳堤。",
      "綺閣香銷華廄空，忍將行雨換追風。休憐柳葉雙眉翠，卻愛桃花兩耳紅。侍宴永辭春色裏，趁朝休立漏聲中。",
      "恩勞未盡情先盡，暗泣嘶風兩意同。"
    ]
  },
  {
    "volume": 26,
    "sequence": 51,
    "title": "雜曲歌辭：枯魚過河泣",
    "author": "李白",
    "content": [
      "白龍改常服，偶被豫且制。誰使爾為魚，徒勞訴天帝。",
      "作書報鯨鯢，勿恃風濤勢。濤落歸泥沙，翻遭螻蟻噬。",
      "萬乘慎出入，柏人以為誡。"
    ]
  },
  {
    "volume": 26,
    "sequence": 52,
    "title": "雜曲歌辭：飲酒樂",
    "author": "聶夷中",
    "content": [
      "日月似有事，一夜行一周。草木猶須老，人生得無愁。",
      "一飲解百結，再飲破百憂。白髮欺貧賤，不入醉人頭。",
      "我願東海水，盡向杯中流。安得阮步兵，同入醉鄉遊。"
    ]
  },
  {
    "volume": 26,
    "sequence": 53,
    "title": "雜曲歌辭：王孫游",
    "author": "崔國輔",
    "content": [
      "自與王孫別，頻看黃鳥飛。應由春草誤，著處不成歸。"
    ]
  },
  {
    "volume": 26,
    "sequence": 54,
    "title": "雜曲歌辭：發白馬",
    "author": "李白",
    "content": [
      "將軍發白馬，旌節渡黃河。簫鼓聒川嶽，滄溟湧洪波。",
      "武安有振瓦，易水無寒歌。鐵騎若雪山，飲流涸滹沱。",
      "揚兵獵月窟，轉戰略朝那。倚劍登燕然，邊峰列嵯峨。",
      "蕭條萬里外，耕作五原多。一掃清大漠，包虎戢金戈。"
    ]
  },
  {
    "volume": 26,
    "sequence": 55,
    "title": "雜曲歌辭：結襪子",
    "author": "李白",
    "content": [
      "燕南壯士吳門豪，築中置鉛魚隱刀。",
      "感君恩重許君命，泰山一擲輕鴻毛。"
    ]
  },
  {
    "volume": 26,
    "sequence": 56,
    "title": "雜曲歌辭：沐浴子",
    "author": "李白",
    "content": [
      "沐芳莫彈冠，浴蘭莫振衣。處世忌太潔，志人貴藏輝。",
      "滄浪有釣叟，吾與爾同歸。"
    ]
  },
  {
    "volume": 26,
    "sequence": 57,
    "title": "雜曲歌辭：三台二首",
    "author": "韋應物",
    "content": [
      "一年一年老去，明日後日花開。",
      "未報長安平定，萬國豈得銜杯。",
      "冰泮寒塘始綠，雨餘百草皆生。",
      "朝來門合無事，晚下高齋有情。"
    ]
  },
  {
    "volume": 26,
    "sequence": 58,
    "title": "雜曲歌辭：上皇三台",
    "author": "韋應物",
    "content": [
      "不寐倦長更，披衣出戶行。月寒秋竹冷，風切夜窗聲。"
    ]
  },
  {
    "volume": 26,
    "sequence": 59,
    "title": "雜曲歌辭：突厥三台",
    "author": "韋應物",
    "content": [
      "雁門山上雁初飛，馬邑闌中馬正肥。",
      "日旰山西逢驛使，殷勤南北送征衣。"
    ]
  },
  {
    "volume": 26,
    "sequence": 60,
    "title": "雜曲歌辭：宮中三台二首",
    "author": "王建",
    "content": [
      "魚藻池邊射鴨，芙蓉園裏看花。",
      "日色柘袍相似，不著紅鸞扇遮。",
      "池北池南草綠，殿前殿后花紅。",
      "天子千年萬歲，未央明月清風。"
    ]
  },
  {
    "volume": 26,
    "sequence": 61,
    "title": "雜曲歌辭：江南三台四首",
    "author": "王建",
    "content": [
      "揚州橋邊小婦，長幹市里商人。",
      "三年不得消息，各自拜鬼求神。",
      "青草湖邊草色，飛猿嶺上猿聲。",
      "萬里三湘客到，有風有雨人行。",
      "樹頭花落花開，道上人去人來。",
      "朝愁暮愁即老，百年幾度三台。",
      "聞身強健且為，頭白齒落難追。",
      "准擬百年千歲，能得幾許多時。"
    ]
  },
  {
    "volume": 26,
    "sequence": 62,
    "title": "雜曲歌辭：築城曲",
    "author": "張籍",
    "content": [
      "築城去，千人萬人齊抱杵。重重土堅試行錐，軍吏執鞭催作遲。來時一年深磧裏，著盡短衣渴無水。",
      "力盡不得拋杵聲，杵聲未定人皆死。家家養男當門戶，今日作君城下土。"
    ]
  },
  {
    "volume": 26,
    "sequence": 63,
    "title": "雜曲歌辭：築城曲五解",
    "author": "元稹",
    "content": [
      "年年塞下丁，長作出塞兵。自從冒頓強，官築遮虜城。",
      "築城須努力，城高遮得賊。但恐賊路多，有城遮不得。",
      "丁口傳父口，莫問城堅不。平城被虜圍，漢劚城牆走。",
      "因茲虜請和，虜往騎來多。半疑兼半信，築城猶嵯峨。",
      "築城安敢煩，願聽丁一言。請築鴻臚寺，兼愁虜出關。"
    ]
  },
  {
    "volume": 26,
    "sequence": 64,
    "title": "雜曲歌辭：築城曲",
    "author": "陸龜蒙",
    "content": [
      "城上一掊土，手中千萬杵。築城畏不堅，堅城在何處。",
      "莫歎築城勞，將軍要卻敵。城高功亦高，爾命何處惜。"
    ]
  },
  {
    "volume": 26,
    "sequence": 65,
    "title": "雜曲歌辭：湖陰曲",
    "author": "溫庭筠",
    "content": [
      "祖龍黃須珊瑚鞭，鐵驄金面青連錢。虎髯拔劍欲成夢，日壓賊營如血鮮。海旗風急驚眠起，甲重光搖照湖水。",
      "蒼黃追騎塵外歸，森索妖星陣前死。五陵愁碧春萋萋，灞川玉馬空中嘶。羽書如電入青瑣，雪腕如捶催畫鞞。",
      "白虯天子金煌鋩，高臨帝座回龍章。吳波不動楚山晚，花壓闌幹春晝長。"
    ]
  },
  {
    "volume": 26,
    "sequence": 66,
    "title": "雜曲歌辭：無愁果有愁曲",
    "author": "李商隱",
    "content": [
      "東有青龍西白虎，中含福皇包世度。玉壺渭水笑清潭，鑿天不到牽牛處。騏驎踏雲天馬獰，牛山撼碎珊瑚聲。",
      "秋娥點滴不成淚，十二玉樓無故釘。推煙唾月拋千里，十番紅桐一行死。白楊別屋鬼迷人，空留暗記如蠶紙。",
      "日暮向風牽短絲，血凝血散今誰是。"
    ]
  },
  {
    "volume": 26,
    "sequence": 67,
    "title": "雜曲歌辭：起夜來",
    "author": "施肩吾",
    "content": [
      "香銷連理帶，塵覆合歡杯。懶臥相思枕，愁吟起夜來。"
    ]
  },
  {
    "volume": 26,
    "sequence": 68,
    "title": "雜曲歌辭：起夜半",
    "author": "聶夷中",
    "content": [
      "念遠心如燒，不覺中夜起。桃花帶露泛，立在月明裏。"
    ]
  },
  {
    "volume": 26,
    "sequence": 69,
    "title": "雜曲歌辭：獨不見",
    "author": "沈佺期",
    "content": [
      "盧家小婦郁金堂，海燕雙棲玳瑁梁。九月寒砧催下葉，十年征戍憶遼陽。白狼河北音書斷，丹鳳城南秋夜長。",
      "誰知含愁獨不見，使妾明月照流黃。"
    ]
  },
  {
    "volume": 26,
    "sequence": 70,
    "title": "雜曲歌辭：獨不見",
    "author": "王訓",
    "content": [
      "日晚宜春暮，風軟上林朝。對酒近初節，開樓蕩夜嬌。",
      "石橋通小澗，竹路上青霄。持底誰見許，長愁成細腰。"
    ]
  },
  {
    "volume": 26,
    "sequence": 71,
    "title": "雜曲歌辭：獨不見",
    "author": "楊巨源",
    "content": [
      "東風豔陽色，柳綠花如霰。競理同心鬟，爭持合歡扇。",
      "香傳賈娘手，粉離何郎面。最恨捲簾時，含情獨不見。"
    ]
  },
  {
    "volume": 26,
    "sequence": 72,
    "title": "雜曲歌辭：獨不見",
    "author": "李白",
    "content": [
      "白馬誰家子，黃龍邊塞兒。天山三丈雪，豈是遠行時。",
      "春蕙忽秋草，莎雞鳴曲池。風催寒棕響，月入霜閨悲。",
      "憶與君別年，種桃齊蛾眉。桃今百餘尺，花落成枯枝。",
      "終然獨不見，流淚空自知。"
    ]
  },
  {
    "volume": 26,
    "sequence": 73,
    "title": "雜曲歌辭：獨不見",
    "author": "戴叔倫",
    "content": [
      "前宮路非遠，舊苑春將遍。玉戶看早梅，雕梁數歸燕。",
      "身輕逐舞袖，香暖傳歌扇。自和秋風詞，長侍昭陽殿。",
      "誰信後庭人，年年獨不見。"
    ]
  },
  {
    "volume": 26,
    "sequence": 74,
    "title": "雜曲歌辭：獨不見",
    "author": "胡曾",
    "content": [
      "玉關一自有氛埃，年少從軍竟未回。門外塵凝張樂榭，水邊香滅按歌台。窗殘夜月人何處，簾卷春風燕複來。",
      "萬里寂寥音信絕，寸心爭忍不成灰。"
    ]
  },
  {
    "volume": 26,
    "sequence": 75,
    "title": "雜曲歌辭：攜手曲",
    "author": "田娥",
    "content": [
      "攜手共惜芳菲節，鶯啼錦花滿城闕。行樂逶迤念容色，色衰只恐君恩歇。鳳笙龍管白日陰，盈虧自感青天月。"
    ]
  },
  {
    "volume": 26,
    "sequence": 76,
    "title": "雜曲歌辭：大垂手",
    "author": "聶夷中",
    "content": [
      "金刀翦輕雲，盤用黃金縷。裝束趙飛燕，教來掌上舞。",
      "舞罷飛燕死，片片隨風去。"
    ]
  },
  {
    "volume": 26,
    "sequence": 77,
    "title": "雜曲歌辭：夜夜曲",
    "author": "田娥",
    "content": [
      "愁人夜獨傷，滅燭臥蘭房。只恐多情月，旋來照妾床。"
    ]
  },
  {
    "volume": 26,
    "sequence": 78,
    "title": "雜曲歌辭：夜夜曲",
    "author": "王偃",
    "content": [
      "北斗星移銀漢低，班姬愁思鳳城西。",
      "青槐陌上人行絕，明月樓前烏夜啼。"
    ]
  },
  {
    "volume": 26,
    "sequence": 79,
    "title": "雜曲歌辭：夜夜曲",
    "author": "貫休",
    "content": [
      "蟪蛄切切風騷騷，芙蓉噴香蟾蜍高。",
      "孤燈耿耿征婦勞，更深撲落金錯刀。"
    ]
  },
  {
    "volume": 26,
    "sequence": 80,
    "title": "雜曲歌辭：秋夜長",
    "author": "王勃",
    "content": [
      "秋夜長，殊未央，月明白露澄清光，層城綺閣遙相望。",
      "遙相望，川無梁，北風受節雁南翔，崇蘭委質時菊芳。",
      "鳴環曳履出長廊，為君秋夜搗衣裳。纖羅對鳳凰，丹綺雙鴛鴦。調砧亂杵思自傷。思自傷，征夫萬里戍他鄉。鶴關音信斷，龍門道路長。",
      "所在天一方，寒衣徒自香。"
    ]
  },
  {
    "volume": 26,
    "sequence": 81,
    "title": "雜曲歌辭：秋夜長",
    "author": "張籍",
    "content": [
      "秋天如水夜未央，天漢東西月色光。愁人不寐畏枕席，暗蟲唧唧繞我傍。荒城為村無更聲，起看北斗天未明。",
      "白露滿田風褭褭，千聲萬聲鶡鳥鳴。"
    ]
  },
  {
    "volume": 26,
    "sequence": 82,
    "title": "雜曲歌辭：秋夜曲二首",
    "author": "王建",
    "content": [
      "天清漏長霜泊泊，蘭綠收榮桂膏涸。高樓雲鬟弄嬋娟，古瑟暗斷秋風弦。玉關遙隔萬里道，金刀不翦雙淚泉。",
      "香囊火死香氣少，向帷合眼何時曉。城烏作營啼野月，秦川少婦生離別。",
      "秋燈向壁掩洞房，良人此夜直明光。",
      "天河悠悠漏水長，南樓北斗兩相當。"
    ]
  },
  {
    "volume": 26,
    "sequence": 83,
    "title": "雜曲歌辭：秋夜曲",
    "author": "張仲素",
    "content": [
      "丁丁漏水夜何長，漫漫輕雲露月光。",
      "秋壁暗蟲通夕響，寒衣未寄莫飛霜。"
    ]
  },
  {
    "volume": 26,
    "sequence": 84,
    "title": "雜曲歌辭：秋夜曲",
    "author": "王涯",
    "content": [
      "桂魄初生秋露微，輕羅已薄未更衣。",
      "銀箏夜久殷勤弄，心怯空房不忍歸。"
    ]
  },
  {
    "volume": 26,
    "sequence": 85,
    "title": "雜曲歌辭：夜坐吟",
    "author": "李白",
    "content": [
      "冬夜夜寒覺夜長，沉吟久坐坐北堂。冰合井泉月入閨，青缸凝明照悲啼。青缸滅，啼轉多。掩妾淚，聽君歌。",
      "歌有聲，妾有情。情聲合，兩無違。",
      "一語不入意，從君萬曲梁塵飛。"
    ]
  },
  {
    "volume": 26,
    "sequence": 86,
    "title": "雜曲歌辭：夜坐吟",
    "author": "李白",
    "content": [
      "踏踏馬頭誰見過，眼看北斗直天河。西風羅幕生翠波，鉛華笑妾顰青蛾。為君起唱長相思。簾外嚴霜皆倒飛，明星爛爛東方陲。紅霞稍出東南涯，陸郎去矣乘斑騅。"
    ]
  },
  {
    "volume": 26,
    "sequence": 87,
    "title": "雜曲歌辭：夜寒吟",
    "author": "鮑溶",
    "content": [
      "九衢金吾夜行行，上宮玉漏遙分明。霜飆乘陰掃地起，旅鴻迷雪繞枕聲，遠人歸夢既不成。留家惜夜歡心發，羅幕畫堂深皎潔。蘭煙對酒客幾人，獸火揚光二三月。",
      "細腰楚姬絲竹間，白紵長袖歌閑閑，豈識苦寒損朱顏。"
    ]
  },
  {
    "volume": 26,
    "sequence": 88,
    "title": "雜曲歌辭：定情篇",
    "author": "喬知之",
    "content": [
      "共君結新婚，歲寒心未蔔。相與遊春園，各隨情所逐。",
      "君念菖蒲花，妾感苦寒竹。菖花多豔姿，寒竹有貞葉。",
      "此時妾比君，君心不如妾。簪玉步河堤，妖韶援綠pH。",
      "鳧雁將子游，鶯燕從雙棲。君念春光好，妾向春光啼。",
      "君時不得意，妾棄還金閨。結言本同心，悲歡何未齊。",
      "怨咽前致辭，願得中所悲。人間丈夫易，世路婦難為。",
      "始經天月照，終若流星馳。長信佳麗人，失意非蛾眉。",
      "廬江小吏婦，非關織作遲。本願長相對，今已長相思。",
      "複有遊宦子，結援從梁陳。燕居崇三朝，去來歷九春。",
      "誓心妾終始，蠶桑奉所親。歸願未克從，黃金贈路人。",
      "潔婦懷明義，從泛河之津。於今千萬年，誰當問水濱。",
      "更憶倡家樓，夫婿事封侯。去時思灼灼，去罷心悠悠。",
      "不憐妾歲晏，千載隴西頭。以茲常惕惕，百慮恒盈積。",
      "由來共結褵，幾人同匪石。故歲雕梁燕，雙去今來隻。",
      "今日玉庭梅，朝紅暮成碧。碧榮始芬敷，黃葉已淅瀝。",
      "何用念芳春，芳春有流易。何用重歡娛，歡娛俄戚戚。",
      "家本巫山陽，歸去路何長。敘言情未盡，采菉已盈筐。",
      "桑榆日映物，草色盈高岡。下有碧流水，上有丹桂香。",
      "桂枝不須折，碧流清且潔。贈君比芳菲，受惠常不滅。",
      "贈君淚潺湲，相思無斷絕。妾有秦家鏡，寶匣裝珠璣。",
      "鑒來年二八，不記易陰暉。妾無光寂寂，委照影依依。",
      "今日持為贈，相識莫相違。"
    ]
  },
  {
    "volume": 26,
    "sequence": 89,
    "title": "雜曲歌辭：定情樂",
    "author": "施肩吾",
    "content": [
      "敢嗟君不憐，自是命不諧。著破三條裾，卻還雙股釵。"
    ]
  },
  {
    "volume": 26,
    "sequence": 90,
    "title": "雜曲歌辭：春江曲",
    "author": "郭元振",
    "content": [
      "江水春沉沉，上有雙竹林。竹葉壞水色，郎亦壞人心。"
    ]
  },
  {
    "volume": 26,
    "sequence": 91,
    "title": "雜曲歌辭：春江曲",
    "author": "張籍",
    "content": [
      "春江無雲潮水平，蒲心出水鳧雛鳴。長幹夫婿愛遠行，自染春衣縫已成。妾身生長金陵側，去年隨夫住江北。",
      "春來未到父母家，舟小風多渡不得。欲辭舅姑先問人，私向江頭祭水神。"
    ]
  },
  {
    "volume": 26,
    "sequence": 92,
    "title": "雜曲歌辭：春江曲",
    "author": "王涯",
    "content": [
      "搖漾越江春，相將看白蘋。歸時不覺夜，出浦月隨人。"
    ]
  },
  {
    "volume": 26,
    "sequence": 93,
    "title": "雜曲歌辭：春江曲二首",
    "author": "張仲素",
    "content": [
      "家寄征江岸，征人幾歲遊。不知潮水信，每日到沙頭。",
      "乘曉南湖去，參差疊浪橫。前洲在何處，霧裏雁嚶嚶。"
    ]
  },
  {
    "volume": 26,
    "sequence": 94,
    "title": "雜曲歌辭：江上曲",
    "author": "李嘉佑",
    "content": [
      "江上澹澹芙蓉花，江口蛾眉獨浣紗。可憐應是陽臺女，坐對鸕鷀嬌不語。掩面羞看北地人，回首忽作空山雨。",
      "蒼梧秋色不堪論，千載依依帝子魂。",
      "君看峰上斑斑竹，儘是湘妃泣淚痕。"
    ]
  },
  {
    "volume": 26,
    "sequence": 95,
    "title": "雜曲歌辭：桃花曲",
    "author": "顧況",
    "content": [
      "魏帝宮人舞鳳樓，隋家天子泛龍舟。",
      "君王夜醉春眠晏，不覺桃花逐水流。"
    ]
  },
  {
    "volume": 26,
    "sequence": 96,
    "title": "雜曲歌辭：樹中草",
    "author": "李白",
    "content": [
      "鳥銜野田草，誤入枯桑裏。客土植危根，逢春猶不死。",
      "草木雖無情，因依尚可生。如何同枝葉，各自有枯榮。"
    ]
  },
  {
    "volume": 26,
    "sequence": 97,
    "title": "雜曲歌辭：樹中草",
    "author": "張祜",
    "content": [
      "青青樹中草，托根非不危。草生樹卻死，榮枯君可知。"
    ]
  },
  {
    "volume": 26,
    "sequence": 98,
    "title": "雜曲歌辭：春遊吟",
    "author": "李章",
    "content": [
      "初春遍芳甸，千里靄盈矚。美人摘新英，步步玩春綠。",
      "所思杳何處，宛在吳江曲。可憐不得共芳菲，日暮歸來淚滿衣。"
    ]
  },
  {
    "volume": 26,
    "sequence": 99,
    "title": "雜曲歌辭：春遊樂",
    "author": "施肩吾",
    "content": [
      "一年三百六十日，賞心那似春中物。",
      "草迷曲塢花滿園，東家少年西家出。"
    ]
  },
  {
    "volume": 26,
    "sequence": 100,
    "title": "雜曲歌辭：春遊樂二首",
    "author": "李端",
    "content": [
      "游童蘇合帶，倡女蒲葵扇。初日映城時，相思忽相見。",
      "褰裳踏露草，理鬢回花面。薄暮不同歸，留情此芳甸。",
      "柘彈連錢馬，銀鉤妥墮鬟。采桑春陌上，踏草夕陽間。",
      "意合辭先露，心誠貌卻閑。明朝若相憶，雲雨出巫山。"
    ]
  },
  {
    "volume": 26,
    "sequence": 101,
    "title": "雜曲歌辭：春遊曲三首",
    "author": "張仲素",
    "content": [
      "煙柳飛輕絮，風榆落小錢。濛濛百花裏，羅綺競秋千。",
      "騁望登香閣，爭高下砌台。林間踏青去，席上意錢來。",
      "行樂三春節，林花百和香。當年重意氣，先占鬥雞場。"
    ]
  },
  {
    "volume": 26,
    "sequence": 102,
    "title": "雜曲歌辭：樂府二首",
    "author": "劉言史",
    "content": [
      "花頷紅鬃一向偏，綠槐香陌欲朝天。",
      "仍嫌眾裏嬌行疾，傍鐙深藏白玉鞭。",
      "噴珠團香小桂條，玉鞭兼賜霍嫖姚。",
      "弄影便從天禁出，碧蹄聲碎五門橋。"
    ]
  },
  {
    "volume": 26,
    "sequence": 103,
    "title": "雜曲歌辭：樂府",
    "author": "顧況",
    "content": [
      "暖谷春光至，宸游近甸榮。雲隨天仗轉，風入禦簾輕。",
      "翠蓋浮佳氣，朱樓倚太清。朝臣冠劍退，宮女管弦迎。",
      "細草承雕輦，繁花入幔城。文房開聖藻，武衛宿天營。",
      "玉醴隨觴至，銅壺逐漏行。五星含土德，萬姓徹中聲。",
      "親祀先崇典，躬推示勸耕。國風新正樂，農器近消兵。",
      "道德關河固，刑章日月明。野人同鳥獸，率舞感升平。"
    ]
  },
  {
    "volume": 26,
    "sequence": 104,
    "title": "雜曲歌辭：樂府",
    "author": "權德輿",
    "content": [
      "光風澹蕩百花吐，樓上朝朝學歌舞。身年二八婿侍中，幼妹承恩兄尚主。綠窗珠箔繡鴛鴦，侍婢先焚百和香。",
      "鶯啼日出不知曙，寂寂羅幃春夢長。"
    ]
  },
  {
    "volume": 26,
    "sequence": 105,
    "title": "雜曲歌辭：樂府三首",
    "author": "孟郊",
    "content": [
      "蓮子不可得，荷花生水中。猶勝道傍柳，無事蕩春風。",
      "淥萍與荷葉，同此一水中。風吹荷葉在，淥萍西複東。",
      "蓮花未開時，苦心終日卷。春水徒蕩漾，荷花未開展。"
    ]
  },
  {
    "volume": 26,
    "sequence": 106,
    "title": "雜曲歌辭：樂府",
    "author": "陸長源",
    "content": [
      "芙蓉初出水，菡萏露中花。風吹著枯木，無奈值空槎。"
    ]
  },
  {
    "volume": 26,
    "sequence": 107,
    "title": "雜曲歌辭：雜曲",
    "author": "王勃",
    "content": [
      "智瓊神女，來訪文君。蛾眉始約，羅袖初熏。歌齊曲韻，舞亂行分。若向陽臺薦枕，何啻得勝朝雲。"
    ]
  },
  {
    "volume": 26,
    "sequence": 108,
    "title": "雜曲歌辭：古曲五首",
    "author": "施肩吾",
    "content": [
      "可憐江北女，慣唱江南曲。搖盪木蘭舟，雙鳧不成浴。",
      "郎為匕上香，妾為籠上灰。歸時雖暖熱，去罷生塵埃。",
      "夜裁鴛鴦綺，朝織蒲桃綾。欲試一寸心，待縫三尺冰。",
      "憐時魚得水，怨罷商與參。不如山支子，卻解結同心。",
      "紅顏感暮花，白日同流水。思君如孤燈，一夜一心死。"
    ]
  },
  {
    "volume": 26,
    "sequence": 109,
    "title": "雜曲歌辭：高句麗",
    "author": "李白",
    "content": [
      "金花折風帽，白馬小遲回。翩翩舞廣袖，似鳥海東來。"
    ]
  },
  {
    "volume": 26,
    "sequence": 110,
    "title": "雜曲歌辭：摩多樓子",
    "author": "李賀",
    "content": [
      "玉塞去金人，二萬四千里。風吹沙作雲，一時渡遼水。",
      "天白水如練，甲絲雙串斷。行行莫苦辛，城月猶殘半。",
      "曉氣朔煙上，趢趗胡馬蹄。行人聽水別，隔隴長東西。"
    ]
  }
]