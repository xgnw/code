[
  {
    "volume": 647,
    "sequence": 1,
    "title": "草檄答南蠻有詠",
    "author": "胡曾",
    "content": [
      "辭天出塞陣雲空，霧卷霞開萬里通。親受虎符安宇宙，誓將龍劍定英雄。殘霜敢冒高懸日，秋葉爭禁大段風。",
      "為報南蠻須屏跡，不同蜀將武侯功。"
    ]
  },
  {
    "volume": 647,
    "sequence": 2,
    "title": "寒食都門作",
    "author": "胡曾",
    "content": [
      "二年寒食住京華，寓目春風萬萬家。金絡馬銜原上草，玉顏人折路傍花。軒車競出紅塵合，冠蓋爭回白日斜。",
      "誰念都門兩行淚，故園寥落在長沙。"
    ]
  },
  {
    "volume": 647,
    "sequence": 3,
    "title": "薄命妾",
    "author": "胡曾",
    "content": [
      "阿嬌初失漢皇恩，舊賜羅衣亦罷熏。倚枕夜悲金屋雨，捲簾朝泣玉樓雲。宮前葉落鴛鴦瓦，架上塵生翡翠裙。",
      "龍騎不巡時漸久，長門空掩綠苔紋。"
    ]
  },
  {
    "volume": 647,
    "sequence": 4,
    "title": "獨不見",
    "author": "胡曾",
    "content": [
      "玉關一自有氛埃，年少從軍竟未回。門外塵凝張樂榭，水邊香滅按歌台。窗殘夜月人何處，簾卷春風燕複來。",
      "萬里寂寥音信絕，寸心爭忍不成灰。"
    ]
  },
  {
    "volume": 647,
    "sequence": 5,
    "title": "交河塞下曲",
    "author": "胡曾",
    "content": [
      "交河冰薄日遲遲，漢將思家感別離。塞北草生蘇武泣，隴西雲起李陵悲。曉侵雉堞烏先覺，春入關山雁獨知。",
      "何處疲兵心最苦，夕陽樓上笛聲時。"
    ]
  },
  {
    "volume": 647,
    "sequence": 6,
    "title": "車遙遙",
    "author": "胡曾",
    "content": [
      "自從車馬出門朝，便入空房守寂寥。玉枕夜殘魚信絕，金鈿秋盡雁書遙。臉邊楚雨臨風落，頭上春雲向日銷。",
      "芳草又衰還不至，碧天霜冷轉無憀。"
    ]
  },
  {
    "volume": 647,
    "sequence": 7,
    "title": "早發潛水驛謁郎中員外",
    "author": "胡曾",
    "content": [
      "半床秋月一聲雞，萬里行人費馬蹄。青野霧銷凝晉洞，碧山煙散避秦溪。樓臺稍辨烏城外，更漏微聞鶴柱西。",
      "已是大仙憐後進，不應來向武陵迷。"
    ]
  },
  {
    "volume": 647,
    "sequence": 8,
    "title": "贈漁者",
    "author": "胡曾",
    "content": [
      "不愧人間萬戶侯，子孫相繼老扁舟。往來南越諳鮫室，生長東吳識蜃樓。自為釣竿能遣悶，不因萱草解銷憂。",
      "羨君獨得逃名趣，身外無機任白頭。"
    ]
  },
  {
    "volume": 647,
    "sequence": 9,
    "title": "自嶺下泛鷁到清遠峽作",
    "author": "胡曾",
    "content": [
      "乘船浮鷁下韶水，絕境方知在嶺南。薜荔雨餘山自黛，蒹葭煙盡島如藍。旦游蕭帝新松寺，夜宿嫦娥桂影潭。",
      "不為篋中書未獻，便來茲地結茅庵。"
    ]
  },
  {
    "volume": 647,
    "sequence": 10,
    "title": "題周瑜將軍廟",
    "author": "胡曾",
    "content": [
      "共說生前國步難，山川龍戰血漫漫。交鋒魏帝旌旗退，委任君王社稷安。庭際雨餘春草長，廟前風起晚光殘。",
      "功勳碑碣今何在，不得當時一字看。"
    ]
  },
  {
    "volume": 647,
    "sequence": 11,
    "title": "詠史詩：烏江",
    "author": "胡曾",
    "content": [
      "爭帝圖王勢已傾，八千兵散楚歌聲。",
      "烏江不是無船渡，恥向東吳再起兵。"
    ]
  },
  {
    "volume": 647,
    "sequence": 12,
    "title": "詠史詩：章華台",
    "author": "胡曾",
    "content": [
      "茫茫衰草沒章華，因笑靈王昔好奢。",
      "台土未幹簫管絕，可憐身死野人家。"
    ]
  },
  {
    "volume": 647,
    "sequence": 13,
    "title": "詠史詩：細腰宮",
    "author": "胡曾",
    "content": [
      "楚王辛苦戰無功，國破城荒霸業空。",
      "唯有青春花上露，至今猶泣細腰宮。"
    ]
  },
  {
    "volume": 647,
    "sequence": 14,
    "title": "詠史詩：沙苑",
    "author": "胡曾",
    "content": [
      "馮翊南邊宿霧開，行人一步一裴回。",
      "誰知此地凋殘柳，儘是高歡敗後栽。"
    ]
  },
  {
    "volume": 647,
    "sequence": 15,
    "title": "詠史詩：石城",
    "author": "胡曾",
    "content": [
      "古郢雲開白雪樓，漢江還繞石城流。",
      "何人知道寥天月，曾向朱門送莫愁。"
    ]
  },
  {
    "volume": 647,
    "sequence": 16,
    "title": "詠史詩：荊山",
    "author": "胡曾",
    "content": [
      "抱玉岩前桂葉稠，碧溪寒水至今流。",
      "空山落日猿聲叫，疑是荊人哭未休。"
    ]
  },
  {
    "volume": 647,
    "sequence": 17,
    "title": "詠史詩：陽臺",
    "author": "胡曾",
    "content": [
      "楚國城池颯已空，陽臺雲雨過無蹤。",
      "何人更有襄王夢，寂寂巫山十二重。"
    ]
  },
  {
    "volume": 647,
    "sequence": 18,
    "title": "詠史詩：居延",
    "author": "胡曾",
    "content": [
      "漠漠平沙際碧天，問人雲此是居延。",
      "停驂一顧猶魂斷，蘇武爭禁十九年。"
    ]
  },
  {
    "volume": 647,
    "sequence": 19,
    "title": "詠史詩：沛宮",
    "author": "胡曾",
    "content": [
      "漢高辛苦事干戈，帝業興隆俊傑多。",
      "猶恨四方無壯士，還鄉悲唱大風歌。"
    ]
  },
  {
    "volume": 647,
    "sequence": 20,
    "title": "詠史詩：金谷園",
    "author": "胡曾",
    "content": [
      "一自佳人墜玉樓，繁華東逐洛河流。",
      "唯餘金穀園中樹，殘日蟬聲送客愁。"
    ]
  },
  {
    "volume": 647,
    "sequence": 21,
    "title": "詠史詩：湘川",
    "author": "胡曾",
    "content": [
      "虞舜南捐萬乘君，靈妃揮涕竹成紋。",
      "不知精魄遊何處，落日瀟湘空白雲。"
    ]
  },
  {
    "volume": 647,
    "sequence": 22,
    "title": "詠史詩：夷門",
    "author": "胡曾",
    "content": [
      "六龍冉冉驟朝昏，魏國賢才杳不存。",
      "唯有侯嬴在時月，夜來空自照夷門。"
    ]
  },
  {
    "volume": 647,
    "sequence": 23,
    "title": "詠史詩：黃金台",
    "author": "胡曾",
    "content": [
      "北乘羸馬到燕然，此地何人複禮賢。",
      "若問昭王無處所，黃金臺上草連天。"
    ]
  },
  {
    "volume": 647,
    "sequence": 24,
    "title": "詠史詩：夷陵",
    "author": "胡曾",
    "content": [
      "夷陵城闕倚朝雲，戰敗秦師縱火焚。",
      "何事三千珠履客，不能西禦武安君。"
    ]
  },
  {
    "volume": 647,
    "sequence": 25,
    "title": "詠史詩：漢江",
    "author": "胡曾",
    "content": [
      "漢江一帶碧流長，兩岸春風起綠楊。",
      "借問膠船何處沒，欲停蘭棹祀昭王。"
    ]
  },
  {
    "volume": 647,
    "sequence": 26,
    "title": "詠史詩：蒼梧",
    "author": "胡曾",
    "content": [
      "有虞龍駕不西還，空委簫韶洞壑間。",
      "無計得知陵寢處，愁雲長滿九疑山。"
    ]
  },
  {
    "volume": 647,
    "sequence": 27,
    "title": "詠史詩：陳宮",
    "author": "胡曾",
    "content": [
      "陳國機權未可涯，如何後主恣嬌奢。",
      "不知即入宮中井，猶自聽吹玉樹花。"
    ]
  },
  {
    "volume": 647,
    "sequence": 28,
    "title": "詠史詩：南陽",
    "author": "胡曾",
    "content": [
      "世亂英雄百戰餘，孔明方此樂耕鋤。",
      "蜀王不自垂三顧，爭得先生出舊廬。"
    ]
  },
  {
    "volume": 647,
    "sequence": 29,
    "title": "詠史詩：即墨",
    "author": "胡曾",
    "content": [
      "即墨門開縱火牛，燕師營裏血波流。",
      "固存不得田單術，齊國尋成一土丘。"
    ]
  },
  {
    "volume": 647,
    "sequence": 30,
    "title": "詠史詩：渭濱",
    "author": "胡曾",
    "content": [
      "岸草青青渭水流，子牙曾此獨垂釣。",
      "當時未入非熊兆，幾向斜陽歎白頭。"
    ]
  },
  {
    "volume": 647,
    "sequence": 31,
    "title": "詠史詩：五湖",
    "author": "胡曾",
    "content": [
      "東上高山望五湖，雪濤煙浪起天隅。",
      "不知範蠡乘舟後，更有功臣繼踵無。"
    ]
  },
  {
    "volume": 647,
    "sequence": 32,
    "title": "詠史詩：易水",
    "author": "胡曾",
    "content": [
      "一旦秦皇馬角生，燕丹歸北送荊卿。",
      "行人欲識無窮恨，聽取東流易水聲。"
    ]
  },
  {
    "volume": 647,
    "sequence": 33,
    "title": "詠史詩：長平",
    "author": "胡曾",
    "content": [
      "長平瓦震武安初，趙卒俄成戲鼎魚。",
      "四十萬人俱下世，元戎何用讀兵書。"
    ]
  },
  {
    "volume": 647,
    "sequence": 34,
    "title": "詠史詩：西園",
    "author": "胡曾",
    "content": [
      "月滿西園夜未央，金風不動鄴天涼。",
      "高情公子多秋興，更領詩人入醉鄉。"
    ]
  },
  {
    "volume": 647,
    "sequence": 35,
    "title": "詠史詩：長沙",
    "author": "胡曾",
    "content": [
      "江上南風起白蘋，長沙城郭異咸秦。",
      "故鄉猶自嫌卑濕，何況當時賦鵩人。"
    ]
  },
  {
    "volume": 647,
    "sequence": 36,
    "title": "詠史詩：圯橋",
    "author": "胡曾",
    "content": [
      "廟算張良獨有餘，少年逃難下邳初。",
      "逡巡不進泥中履，爭得先生一卷書。"
    ]
  },
  {
    "volume": 647,
    "sequence": 37,
    "title": "詠史詩：銅雀台",
    "author": "胡曾",
    "content": [
      "魏武龍輿逐逝波，高臺空按望陵歌。",
      "遏雲聲絕悲風起，翻向樽前泣翠娥。"
    ]
  },
  {
    "volume": 647,
    "sequence": 38,
    "title": "詠史詩：東晉",
    "author": "胡曾",
    "content": [
      "石頭城下浪崔嵬，風起聲疑出地雷。",
      "何事苻堅太相小，欲投鞭策過江來。"
    ]
  },
  {
    "volume": 647,
    "sequence": 39,
    "title": "詠史詩：吳江",
    "author": "胡曾",
    "content": [
      "子胥今日委東流，吳國明朝亦古丘。",
      "大笑夫差諸將相，更無人解守蘇州。"
    ]
  },
  {
    "volume": 647,
    "sequence": 40,
    "title": "詠史詩：函谷關",
    "author": "胡曾",
    "content": [
      "寂寂函關鎖未開，田文車馬出秦來。",
      "朱門不養三千客，誰為雞鳴得放回。"
    ]
  },
  {
    "volume": 647,
    "sequence": 41,
    "title": "詠史詩：武關",
    "author": "胡曾",
    "content": [
      "戰國相持竟不休，武關才掩楚王憂。",
      "出門若取靈均語，豈作咸陽一死囚。"
    ]
  },
  {
    "volume": 647,
    "sequence": 42,
    "title": "詠史詩：垓下",
    "author": "胡曾",
    "content": [
      "拔山力盡霸圖隳，倚劍空歌不逝騅。",
      "明月滿營天似水，那堪回首別虞姬。"
    ]
  },
  {
    "volume": 647,
    "sequence": 43,
    "title": "詠史詩：郴縣",
    "author": "胡曾",
    "content": [
      "義帝南遷路入郴，國亡身死亂山深。",
      "不知埋恨窮泉後，幾度西陵片月沉。"
    ]
  },
  {
    "volume": 647,
    "sequence": 44,
    "title": "詠史詩：東海",
    "author": "胡曾",
    "content": [
      "東巡玉輦委泉台，徐福樓船尚未回。",
      "自是祖龍先下世，不關無路到蓬萊。"
    ]
  },
  {
    "volume": 647,
    "sequence": 45,
    "title": "詠史詩：故宜城",
    "author": "胡曾",
    "content": [
      "武安南伐勒秦兵，疏鑿功將夏禹並。",
      "誰謂長渠千載後，水流猶入故宜城。"
    ]
  },
  {
    "volume": 647,
    "sequence": 46,
    "title": "詠史詩：成都",
    "author": "胡曾",
    "content": [
      "杜宇曾為蜀帝王，化禽飛去舊城荒。",
      "年年來叫桃花月，似向春風訴國亡。"
    ]
  },
  {
    "volume": 647,
    "sequence": 47,
    "title": "詠史詩：檀溪",
    "author": "胡曾",
    "content": [
      "三月襄陽綠草齊，王孫相引到檀溪。",
      "的盧何處埋龍骨，流水依前繞大堤。"
    ]
  },
  {
    "volume": 647,
    "sequence": 48,
    "title": "詠史詩：青塚",
    "author": "胡曾",
    "content": [
      "玉貌元期漢帝招，誰知西嫁怨天驕。",
      "至今青塚愁雲起，疑是佳人恨未銷。"
    ]
  },
  {
    "volume": 647,
    "sequence": 49,
    "title": "詠史詩：李陵台",
    "author": "胡曾",
    "content": [
      "北入單于萬里疆，五千兵敗滯窮荒。",
      "英雄不伏蠻夷死，更築高臺望故鄉。"
    ]
  },
  {
    "volume": 647,
    "sequence": 50,
    "title": "詠史詩：河梁",
    "author": "胡曾",
    "content": [
      "漢家英傑出皇都，攜手河梁話入胡。",
      "不是子卿全大節，也應低首拜單于。"
    ]
  },
  {
    "volume": 647,
    "sequence": 51,
    "title": "詠史詩：軹道",
    "author": "胡曾",
    "content": [
      "漢祖西來秉白旄，子嬰宗廟委波濤。",
      "誰憐君有翻身術，解向秦宮殺趙高。"
    ]
  },
  {
    "volume": 647,
    "sequence": 52,
    "title": "詠史詩：漢宮",
    "author": "胡曾",
    "content": [
      "明妃遠嫁泣西風，玉箸雙垂出漢宮。",
      "何事將軍封萬戶，卻令紅粉為和戎。"
    ]
  },
  {
    "volume": 647,
    "sequence": 53,
    "title": "詠史詩：豫讓橋",
    "author": "胡曾",
    "content": [
      "豫讓酬恩歲已深，高名不朽到如今。",
      "年年橋上行人過，誰有當時國士心。"
    ]
  },
  {
    "volume": 647,
    "sequence": 54,
    "title": "詠史詩：華亭",
    "author": "胡曾",
    "content": [
      "陸機西沒洛陽城，吳國春風草又青。",
      "惆悵月中千歲鶴，夜來猶為唳華亭。"
    ]
  },
  {
    "volume": 647,
    "sequence": 55,
    "title": "詠史詩：東山",
    "author": "胡曾",
    "content": [
      "五馬南浮一化龍，謝安入相此山空。",
      "不知攜妓重來日，幾樹鶯啼穀口風。"
    ]
  },
  {
    "volume": 647,
    "sequence": 56,
    "title": "詠史詩：殺子谷",
    "author": "胡曾",
    "content": [
      "舉國賢良盡淚垂，扶蘇屈死樹邊時。",
      "至今穀口泉嗚咽，猶似秦人恨李斯。"
    ]
  },
  {
    "volume": 647,
    "sequence": 57,
    "title": "詠史詩：馬陵",
    "author": "胡曾",
    "content": [
      "墜葉蕭蕭九月天，驅兵獨過馬陵前。",
      "路傍古木蟲書處，記得將軍破敵年。"
    ]
  },
  {
    "volume": 647,
    "sequence": 58,
    "title": "詠史詩：玉門關",
    "author": "胡曾",
    "content": [
      "西戎不敢過天山，定遠功成白馬閑。",
      "半夜帳中停燭坐，唯思生入玉門關。"
    ]
  },
  {
    "volume": 647,
    "sequence": 59,
    "title": "詠史詩：滹沱河",
    "author": "胡曾",
    "content": [
      "光武經營業未興，王郎兵革正憑陵。",
      "須知後漢功臣力，不及滹沱一片冰。"
    ]
  },
  {
    "volume": 647,
    "sequence": 60,
    "title": "詠史詩：黃河",
    "author": "胡曾",
    "content": [
      "博望沉埋不復旋，黃河依舊水茫然。",
      "沿流欲共牛郎語，只得靈槎送上天。"
    ]
  },
  {
    "volume": 647,
    "sequence": 61,
    "title": "詠史詩：鳳凰台",
    "author": "胡曾",
    "content": [
      "秦娥一別鳳凰台，東入青冥更不回。",
      "空有玉簫千載後，遺聲時到世間來。"
    ]
  },
  {
    "volume": 647,
    "sequence": 62,
    "title": "詠史詩：五丈原",
    "author": "胡曾",
    "content": [
      "蜀相西驅十萬來，秋風原下久裴回。",
      "長星不為英雄住，半夜流光落九垓。"
    ]
  },
  {
    "volume": 647,
    "sequence": 63,
    "title": "詠史詩：平城",
    "author": "胡曾",
    "content": [
      "漢帝西征陷虜塵，一朝圍解議和親。",
      "當時已有吹毛劍，何事無人殺奉春。"
    ]
  },
  {
    "volume": 647,
    "sequence": 64,
    "title": "詠史詩：汴水",
    "author": "胡曾",
    "content": [
      "千里長河一旦開，亡隋波浪九天來。",
      "錦帆未落干戈起，惆悵龍舟更不回。"
    ]
  },
  {
    "volume": 647,
    "sequence": 65,
    "title": "詠史詩：蘭台宮",
    "author": "胡曾",
    "content": [
      "遲遲春日滿長空，亡國離宮蔓草中。",
      "宋玉不憂人事變，從游那賦大王風。"
    ]
  },
  {
    "volume": 647,
    "sequence": 66,
    "title": "詠史詩：金牛驛",
    "author": "胡曾",
    "content": [
      "山嶺千重擁蜀門，成都別是一乾坤。",
      "五丁不鑿金牛路，秦惠何由得併吞。"
    ]
  },
  {
    "volume": 647,
    "sequence": 67,
    "title": "詠史詩：望思台",
    "author": "胡曾",
    "content": [
      "太子銜冤去不回，臨皋從築望思台。",
      "至今漢武銷魂處，猶有悲風木上來。"
    ]
  },
  {
    "volume": 647,
    "sequence": 68,
    "title": "詠史詩：邯鄲",
    "author": "胡曾",
    "content": [
      "曉入邯鄲十裏春，東風吹下玉樓塵。",
      "青娥莫怪頻含笑，記得當年失步人。"
    ]
  },
  {
    "volume": 647,
    "sequence": 69,
    "title": "詠史詩：箕山",
    "author": "胡曾",
    "content": [
      "寂寂箕山春複秋，更無人到此溪頭。",
      "棄瓢岩畔中宵月，千古空聞屬許由。"
    ]
  },
  {
    "volume": 647,
    "sequence": 70,
    "title": "詠史詩：會稽山",
    "author": "胡曾",
    "content": [
      "越王兵敗已山棲，豈望全生出會稽。",
      "何事夫差無遠慮，更開羅網放鯨鯢。"
    ]
  },
  {
    "volume": 647,
    "sequence": 71,
    "title": "詠史詩：不周山",
    "author": "胡曾",
    "content": [
      "共工爭帝力窮秋，因此捐生觸不周。",
      "遂使世間多感客，至今哀怨水東流。"
    ]
  },
  {
    "volume": 647,
    "sequence": 72,
    "title": "詠史詩：虞阪",
    "author": "胡曾",
    "content": [
      "悠悠虞阪路欹斜，遲日和風簇野花。",
      "未省孫陽身沒後，幾多騏驥困鹽車。"
    ]
  },
  {
    "volume": 647,
    "sequence": 73,
    "title": "詠史詩：秦庭",
    "author": "胡曾",
    "content": [
      "楚國君臣草莽間，吳王戈甲未東還。",
      "包胥不動咸陽哭，爭得秦兵出武關。"
    ]
  },
  {
    "volume": 647,
    "sequence": 74,
    "title": "詠史詩：延平津",
    "author": "胡曾",
    "content": [
      "延平津路水溶溶，峭壁巍岑一萬重。",
      "昨夜七星潭底見，分明神劍化為龍。"
    ]
  },
  {
    "volume": 647,
    "sequence": 75,
    "title": "詠史詩：瑤池",
    "author": "胡曾",
    "content": [
      "阿母瑤池宴穆王，九天仙樂送瓊漿。",
      "漫矜八駿行如電，歸到人間國已亡。"
    ]
  },
  {
    "volume": 647,
    "sequence": 76,
    "title": "詠史詩：銅柱",
    "author": "胡曾",
    "content": [
      "一柱高標險塞垣，南蠻不敢犯中原。",
      "功成自合分茅土，何事翻銜薏苡冤。"
    ]
  },
  {
    "volume": 647,
    "sequence": 77,
    "title": "詠史詩：關西",
    "author": "胡曾",
    "content": [
      "楊震幽魂下北邙，關西蹤跡遂荒涼。",
      "四知美譽留人世，應與乾坤共久長。"
    ]
  },
  {
    "volume": 647,
    "sequence": 78,
    "title": "詠史詩：高陽池",
    "author": "胡曾",
    "content": [
      "古人未遇即銜杯，所貴愁腸得酒開。",
      "何事山公持玉節，等閒深入醉鄉來。"
    ]
  },
  {
    "volume": 647,
    "sequence": 79,
    "title": "詠史詩：瀘水",
    "author": "胡曾",
    "content": [
      "五月驅兵入不毛，月明瀘水瘴煙高。",
      "誓將雄略酬三顧，豈憚征蠻七縱勞。"
    ]
  },
  {
    "volume": 647,
    "sequence": 80,
    "title": "詠史詩：細柳營",
    "author": "胡曾",
    "content": [
      "文帝鑾輿勞北征，條侯此地整嚴兵。",
      "轅門不峻將軍令，今日爭知細柳營。"
    ]
  },
  {
    "volume": 647,
    "sequence": 81,
    "title": "詠史詩：葉縣",
    "author": "胡曾",
    "content": [
      "葉公丘墓已塵埃，雲矗崇墉亦半摧。",
      "借問往年龍見日，幾多風雨送將來。"
    ]
  },
  {
    "volume": 647,
    "sequence": 82,
    "title": "詠史詩：杜郵",
    "author": "胡曾",
    "content": [
      "自古功成禍亦侵，武安冤向杜郵深。",
      "五湖煙月無窮水，何事遷延到陸沉。"
    ]
  },
  {
    "volume": 647,
    "sequence": 83,
    "title": "詠史詩：柯亭",
    "author": "胡曾",
    "content": [
      "一宿柯亭月滿天，笛亡人沒事空傳。",
      "中郎在世無甄別，爭得名垂爾許年。"
    ]
  },
  {
    "volume": 647,
    "sequence": 84,
    "title": "詠史詩：葛陂",
    "author": "胡曾",
    "content": [
      "長房回到葛陂中，人已登真竹化龍。",
      "莫道神仙難頓學，嵇生自是不遭逢。"
    ]
  },
  {
    "volume": 647,
    "sequence": 85,
    "title": "詠史詩：博浪沙",
    "author": "胡曾",
    "content": [
      "嬴政鯨吞六合秋，削平天下虜諸侯。",
      "山東不是無公子，何事張良獨報仇。"
    ]
  },
  {
    "volume": 647,
    "sequence": 86,
    "title": "詠史詩：隴西",
    "author": "胡曾",
    "content": [
      "乘春來到隴山西，隗氏城荒碧草齊。",
      "好笑王元不量力，函關那受一丸泥。"
    ]
  },
  {
    "volume": 647,
    "sequence": 87,
    "title": "詠史詩：白帝城",
    "author": "胡曾",
    "content": [
      "蜀江一帶向東傾，江上巍峨白帝城。",
      "自古山河歸聖主，子陽虛共漢家爭。"
    ]
  },
  {
    "volume": 647,
    "sequence": 88,
    "title": "詠史詩：牛渚",
    "author": "胡曾",
    "content": [
      "溫嶠南歸輟棹晨，燃犀牛渚照通津。",
      "誰知萬丈洪流下，更有朱衣躍馬人。"
    ]
  },
  {
    "volume": 647,
    "sequence": 89,
    "title": "詠史詩：朝歌",
    "author": "胡曾",
    "content": [
      "長嗟墨翟少風流，急管繁弦似寇仇。",
      "若解聞韶知肉味，朝歌欲到肯回頭。"
    ]
  },
  {
    "volume": 647,
    "sequence": 90,
    "title": "詠史詩：谷口",
    "author": "胡曾",
    "content": [
      "一旦天真逐水流，虎爭龍戰為諸侯。",
      "子真獨有煙霞趣，穀口耕鋤到白頭。"
    ]
  },
  {
    "volume": 647,
    "sequence": 91,
    "title": "詠史詩：武陵溪",
    "author": "胡曾",
    "content": [
      "一溪春水徹雲根，流出桃花片片新。",
      "若道長生是虛語，洞中爭得有秦人。"
    ]
  },
  {
    "volume": 647,
    "sequence": 92,
    "title": "詠史詩：大澤",
    "author": "胡曾",
    "content": [
      "白蛇初斷路人通，漢祖龍泉血刃紅。",
      "不是咸陽將瓦解，素靈那哭月明中。"
    ]
  },
  {
    "volume": 647,
    "sequence": 93,
    "title": "詠史詩：澠池",
    "author": "胡曾",
    "content": [
      "日照荒城芳草新，相如曾此挫強秦。",
      "能令百二山河主，便作樽前擊缶人。"
    ]
  },
  {
    "volume": 647,
    "sequence": 94,
    "title": "詠史詩：峴山",
    "author": "胡曾",
    "content": [
      "曉日登臨感晉臣，古碑零落峴山春。",
      "松間殘露頻頻滴，酷似當時墮淚人。"
    ]
  },
  {
    "volume": 647,
    "sequence": 95,
    "title": "詠史詩：滎陽",
    "author": "胡曾",
    "content": [
      "漢祖東征屈未伸，滎陽失律紀生焚。",
      "當時天下方龍戰，誰為將軍作誄文。"
    ]
  },
  {
    "volume": 647,
    "sequence": 96,
    "title": "詠史詩：長城",
    "author": "胡曾",
    "content": [
      "祖舜宗堯自太平，秦皇何事苦蒼生。",
      "不知禍起蕭牆內，虛築防胡萬里城。"
    ]
  },
  {
    "volume": 647,
    "sequence": 97,
    "title": "詠史詩：赤壁",
    "author": "胡曾",
    "content": [
      "烈火西焚魏帝旗，周郎開國虎爭時。",
      "交兵不假揮長劍，已挫英雄百萬師。"
    ]
  },
  {
    "volume": 647,
    "sequence": 98,
    "title": "詠史詩：田橫墓",
    "author": "胡曾",
    "content": [
      "古墓崔巍約路岐，歌傳薤露到今時。",
      "也知不去朝黃屋，只為曾烹酈食其。"
    ]
  },
  {
    "volume": 647,
    "sequence": 99,
    "title": "詠史詩：青門",
    "author": "胡曾",
    "content": [
      "漢皇提劍滅咸秦，亡國諸侯儘是臣。",
      "唯有東陵守高節，青門甘作種瓜人。"
    ]
  },
  {
    "volume": 647,
    "sequence": 100,
    "title": "詠史詩：姑蘇台",
    "author": "胡曾",
    "content": [
      "吳王恃霸棄雄才，貪向姑蘇醉醁醅。",
      "不覺錢塘江上月，一宵西送越兵來。"
    ]
  },
  {
    "volume": 647,
    "sequence": 101,
    "title": "詠史詩：息城",
    "author": "胡曾",
    "content": [
      "息亡身入楚王家，回首春風一面花。",
      "感舊不言長掩淚，只應翻恨有容華。"
    ]
  },
  {
    "volume": 647,
    "sequence": 102,
    "title": "詠史詩：上蔡",
    "author": "胡曾",
    "content": [
      "上蔡東門狡兔肥，李斯何事忘南歸。",
      "功成不解謀身退，直待雲陽血染衣。"
    ]
  },
  {
    "volume": 647,
    "sequence": 103,
    "title": "詠史詩：武昌",
    "author": "胡曾",
    "content": [
      "王浚戈鋋發上流，武昌鴻業土崩秋。",
      "思量鐵鎖真兒戲，誰為吳王畫此籌。"
    ]
  },
  {
    "volume": 647,
    "sequence": 104,
    "title": "詠史詩：鴻溝",
    "author": "胡曾",
    "content": [
      "虎倦龍疲白刃秋，兩分天下指鴻溝。",
      "項王不覺英雄挫，欲向彭門醉玉樓。"
    ]
  },
  {
    "volume": 647,
    "sequence": 105,
    "title": "詠史詩：褒城",
    "author": "胡曾",
    "content": [
      "恃寵嬌多得自由，驪山舉火戲諸侯。",
      "只知一笑傾人國，不覺胡塵滿玉樓。"
    ]
  },
  {
    "volume": 647,
    "sequence": 106,
    "title": "詠史詩：金陵",
    "author": "胡曾",
    "content": [
      "侯景長驅十萬人，可憐梁武坐蒙塵。",
      "生前不得空王力，徒向金田自捨身。"
    ]
  },
  {
    "volume": 647,
    "sequence": 107,
    "title": "詠史詩：洛陽",
    "author": "胡曾",
    "content": [
      "石勒童年有戰機，洛陽長嘯倚門時。",
      "晉朝不是王夷甫，大智何由得預知。"
    ]
  },
  {
    "volume": 647,
    "sequence": 108,
    "title": "詠史詩：番禺",
    "author": "胡曾",
    "content": [
      "重岡複嶺勢崔巍，一卒當關萬卒回。",
      "不是大夫多辨說，尉他爭肯築朝台。"
    ]
  },
  {
    "volume": 647,
    "sequence": 109,
    "title": "詠史詩：汨羅",
    "author": "胡曾",
    "content": [
      "襄王不用直臣籌，放逐南來澤國秋。",
      "自向波間葬魚腹，楚人徒倚濟川舟。"
    ]
  },
  {
    "volume": 647,
    "sequence": 110,
    "title": "詠史詩：彭澤",
    "author": "胡曾",
    "content": [
      "英傑那堪屈下僚，便栽門柳事蕭條。",
      "鳳凰不共雞爭食，莫怪先生懶折腰。"
    ]
  },
  {
    "volume": 647,
    "sequence": 111,
    "title": "詠史詩：涿鹿",
    "author": "胡曾",
    "content": [
      "涿鹿茫茫白草秋，軒轅曾此破蚩尤。",
      "丹霞遙映祠前水，疑是成川血尚流。"
    ]
  },
  {
    "volume": 647,
    "sequence": 112,
    "title": "詠史詩：洞庭",
    "author": "胡曾",
    "content": [
      "五月扁舟過洞庭，魚龍吹浪水雲腥。",
      "軒轅黃帝今何在，回首巴山蘆葉青。"
    ]
  },
  {
    "volume": 647,
    "sequence": 113,
    "title": "詠史詩：嶓塚",
    "author": "胡曾",
    "content": [
      "夏禹崩來一萬秋，水從嶓塚至今流。",
      "當時若訴胼胝苦，更使何人別九州。"
    ]
  },
  {
    "volume": 647,
    "sequence": 114,
    "title": "詠史詩：塗山",
    "author": "胡曾",
    "content": [
      "大禹塗山御座開，諸侯玉帛走如雷。",
      "防風謾有專車骨，何事茲辰最後來。"
    ]
  },
  {
    "volume": 647,
    "sequence": 115,
    "title": "詠史詩：商郊",
    "author": "胡曾",
    "content": [
      "鶯囀商郊百草新，殷湯遺跡在荒榛。",
      "誰知繼桀為天子，便是當初祝網人。"
    ]
  },
  {
    "volume": 647,
    "sequence": 116,
    "title": "詠史詩：傅岩",
    "author": "胡曾",
    "content": [
      "岩前版築不求伸，方寸那希據要津。",
      "自是武丁安寢夜，一宵宮裏夢賢人。"
    ]
  },
  {
    "volume": 647,
    "sequence": 117,
    "title": "詠史詩：鉅橋",
    "author": "胡曾",
    "content": [
      "積粟成塵竟不開，誰知拒諫剖賢才。",
      "武王兵起無人敵，遂作商郊一聚灰。"
    ]
  },
  {
    "volume": 647,
    "sequence": 118,
    "title": "詠史詩：首陽山",
    "author": "胡曾",
    "content": [
      "孤竹夷齊恥戰爭，望塵遮道請休兵。",
      "首陽山倒為平地，應始無人說姓名。"
    ]
  },
  {
    "volume": 647,
    "sequence": 119,
    "title": "詠史詩：孟津",
    "author": "胡曾",
    "content": [
      "秋風颯颯孟津頭，立馬沙邊看水流。",
      "見說武王東渡日，戎衣曾此叱陽侯。"
    ]
  },
  {
    "volume": 647,
    "sequence": 120,
    "title": "詠史詩：流沙",
    "author": "胡曾",
    "content": [
      "七雄戈戟亂如麻，四海無人得坐家。",
      "老氏卻思天竺住，便將徐甲去流沙。"
    ]
  },
  {
    "volume": 647,
    "sequence": 121,
    "title": "詠史詩：鄧城",
    "author": "胡曾",
    "content": [
      "鄧侯城壘漢江幹，自謂深根百世安。",
      "不用三甥謀楚計，臨危方覺噬臍難。"
    ]
  },
  {
    "volume": 647,
    "sequence": 122,
    "title": "詠史詩：召陵",
    "author": "胡曾",
    "content": [
      "小白匡周入楚郊，楚王雄霸亦咆哮。",
      "不思管仲為謀主，爭取言征縮酒茅。"
    ]
  },
  {
    "volume": 647,
    "sequence": 123,
    "title": "詠史詩：綿山",
    "author": "胡曾",
    "content": [
      "親在要君召不來，亂山重疊使空回。",
      "如何堅執尤人意，甘向岩前作死灰。"
    ]
  },
  {
    "volume": 647,
    "sequence": 124,
    "title": "詠史詩：魯城",
    "author": "胡曾",
    "content": [
      "魯公城闕已丘墟，荒草無由認玉除。",
      "因笑臧孫才智少，東門鐘鼓祀鶢鶋。"
    ]
  },
  {
    "volume": 647,
    "sequence": 125,
    "title": "詠史詩：驌驦陂",
    "author": "胡曾",
    "content": [
      "行行西至一荒陂，因笑唐公不見機。",
      "莫惜驌驦輸令尹，漢東宮闕早時歸。"
    ]
  },
  {
    "volume": 647,
    "sequence": 126,
    "title": "詠史詩：夾谷",
    "author": "胡曾",
    "content": [
      "夾穀鶯啼三月天，野花芳草整相鮮。",
      "來時不見侏儒死，空笑齊人失措年。"
    ]
  },
  {
    "volume": 647,
    "sequence": 127,
    "title": "詠史詩：吳宮",
    "author": "胡曾",
    "content": [
      "草長黃池千里餘，歸來宗廟已丘墟。",
      "出師不聽忠臣諫，徒恥窮泉見子胥。"
    ]
  },
  {
    "volume": 647,
    "sequence": 128,
    "title": "詠史詩：摩笄山",
    "author": "胡曾",
    "content": [
      "春草綿綿岱日低，山邊立馬看摩笄。",
      "黃鶯也解追前事，來向夫人死處啼。"
    ]
  },
  {
    "volume": 647,
    "sequence": 129,
    "title": "詠史詩：房陵",
    "author": "胡曾",
    "content": [
      "趙王一旦到房陵，國破家亡百恨增。",
      "魂斷叢台歸不得，夜來明月為誰升。"
    ]
  },
  {
    "volume": 647,
    "sequence": 130,
    "title": "詠史詩：濮水",
    "author": "胡曾",
    "content": [
      "青春行役思悠悠，一曲汀蒲濮水流。",
      "正見塗中龜曳尾，令人特地感莊周。"
    ]
  },
  {
    "volume": 647,
    "sequence": 131,
    "title": "詠史詩：柏舉",
    "author": "胡曾",
    "content": [
      "野田極目草茫茫，吳楚交兵此路傍。",
      "誰料伍員入郢後，大開陵寢撻平王。"
    ]
  },
  {
    "volume": 647,
    "sequence": 132,
    "title": "詠史詩：望夫山",
    "author": "胡曾",
    "content": [
      "一上青山便化身，不知何代怨離人。",
      "古來節婦皆銷朽，獨爾不為泉下塵。"
    ]
  },
  {
    "volume": 647,
    "sequence": 133,
    "title": "詠史詩：金義嶺",
    "author": "胡曾",
    "content": [
      "鑿開山嶺引湘波，上去昭回不較多。",
      "無限鵲臨橋畔立，適來天道過天河。"
    ]
  },
  {
    "volume": 647,
    "sequence": 134,
    "title": "詠史詩：云云亭",
    "author": "胡曾",
    "content": [
      "一上高亭日正晡，青山重疊片雲無。",
      "萬年松樹不知數，若個虯枝是大夫。"
    ]
  },
  {
    "volume": 647,
    "sequence": 135,
    "title": "詠史詩：阿房宮",
    "author": "胡曾",
    "content": [
      "新建阿房壁未幹，沛公兵已入長安。",
      "帝王苦竭生靈力，大業沙崩固不難。"
    ]
  },
  {
    "volume": 647,
    "sequence": 136,
    "title": "詠史詩：沙丘",
    "author": "胡曾",
    "content": [
      "年年遊覽不曾停，天下山川欲遍經。",
      "堪笑沙丘才過處，鑾輿風過鮑魚腥。"
    ]
  },
  {
    "volume": 647,
    "sequence": 137,
    "title": "詠史詩：咸陽",
    "author": "胡曾",
    "content": [
      "一朝閻樂統群凶，二世朝廷掃地空。",
      "唯有渭川流不盡，至今猶繞望夷宮。"
    ]
  },
  {
    "volume": 647,
    "sequence": 138,
    "title": "詠史詩：廢丘山",
    "author": "胡曾",
    "content": [
      "此水雖非禹鑿開，廢丘山下重縈回。",
      "莫言只解東流去，曾使章邯自殺來。"
    ]
  },
  {
    "volume": 647,
    "sequence": 139,
    "title": "詠史詩：廣武山",
    "author": "胡曾",
    "content": [
      "數罪楚師應奪氣，底須多論破深艱。",
      "倉皇鬥智成何語，遺笑當時廣武山。"
    ]
  },
  {
    "volume": 647,
    "sequence": 140,
    "title": "詠史詩：長安",
    "author": "胡曾",
    "content": [
      "關東新破項王歸，赤幟悠揚日月旗。",
      "從此漢家無敵國，爭教彭越受誅夷。"
    ]
  },
  {
    "volume": 647,
    "sequence": 141,
    "title": "詠史詩：鴻門",
    "author": "胡曾",
    "content": [
      "項籍鷹揚六合晨，鴻門開宴賀亡秦。",
      "樽前若取謀臣計，豈作陰陵失路人。"
    ]
  },
  {
    "volume": 647,
    "sequence": 142,
    "title": "詠史詩：漢中",
    "author": "胡曾",
    "content": [
      "荊棘蒼蒼漢水湄，將壇煙草覆餘基。",
      "適來投石空江上，猶似龍顏納諫時。"
    ]
  },
  {
    "volume": 647,
    "sequence": 143,
    "title": "詠史詩：泜水",
    "author": "胡曾",
    "content": [
      "韓信經營按鏌鋣，臨戎叱吒有誰加。",
      "猶疑轉戰逢勍敵，更向軍中問左車。"
    ]
  },
  {
    "volume": 647,
    "sequence": 144,
    "title": "詠史詩：雲夢",
    "author": "胡曾",
    "content": [
      "漢祖聽讒不可防，偽游韓信果罹殃。",
      "十處辛苦平天下，何事生擒入帝鄉。"
    ]
  },
  {
    "volume": 647,
    "sequence": 145,
    "title": "詠史詩：高陽",
    "author": "胡曾",
    "content": [
      "路入高陽感酈生，逢時長揖便論兵。",
      "最憐伏軾東遊日，下盡齊王七十城。"
    ]
  },
  {
    "volume": 647,
    "sequence": 146,
    "title": "詠史詩：四皓廟",
    "author": "胡曾",
    "content": [
      "四皓忘機飲碧松，石岩雲殿隱高蹤。",
      "不知俱出龍樓後，多在商山第幾重。"
    ]
  },
  {
    "volume": 647,
    "sequence": 147,
    "title": "詠史詩：霸陵",
    "author": "胡曾",
    "content": [
      "原頭日落雪邊雲，猶放韓盧逐兔群。",
      "況是四方無事日，霸陵誰識舊將軍。"
    ]
  },
  {
    "volume": 647,
    "sequence": 148,
    "title": "詠史詩：昆明池",
    "author": "胡曾",
    "content": [
      "欲出昆明萬里師，漢皇習戰此穿池。",
      "如何一面圖攻取，不念生靈氣力疲。"
    ]
  },
  {
    "volume": 647,
    "sequence": 149,
    "title": "詠史詩：回中",
    "author": "胡曾",
    "content": [
      "武皇無路及昆丘，青鳥西沈隴樹秋。",
      "欲問生前躬祀日，幾煩龍駕到涇州。"
    ]
  },
  {
    "volume": 647,
    "sequence": 150,
    "title": "詠史詩：東門",
    "author": "胡曾",
    "content": [
      "何人知足反田廬，玉管東門餞二疏。",
      "豈是不榮天子祿，後賢那使久閒居。"
    ]
  },
  {
    "volume": 647,
    "sequence": 151,
    "title": "詠史詩：射熊館",
    "author": "胡曾",
    "content": [
      "漢帝荒唐不解憂，大誇田獵廢農收。",
      "子雲徒獻長楊賦，肯念高皇沐雨秋。"
    ]
  },
  {
    "volume": 647,
    "sequence": 152,
    "title": "詠史詩：昆陽",
    "author": "胡曾",
    "content": [
      "師克由來在協和，蕭王兵馬固無多。",
      "誰知大敵昆陽敗，卻笑前朝困楚歌。"
    ]
  },
  {
    "volume": 647,
    "sequence": 153,
    "title": "詠史詩：七裏灘",
    "author": "胡曾",
    "content": [
      "七裏青灘映碧層，九天星象感嚴陵。",
      "釣魚臺上無絲竹，不是高人誰解登。"
    ]
  },
  {
    "volume": 647,
    "sequence": 154,
    "title": "詠史詩：潁川",
    "author": "胡曾",
    "content": [
      "古賢高尚不爭名，行止由來動杳冥。",
      "今日浪為千里客，看花慚上德星亭。"
    ]
  },
  {
    "volume": 647,
    "sequence": 155,
    "title": "詠史詩：江夏",
    "author": "胡曾",
    "content": [
      "黃祖才非長者儔，禰衡珠碎此江頭。",
      "今來鸚鵡洲邊過，惟有無情碧水流。"
    ]
  },
  {
    "volume": 647,
    "sequence": 156,
    "title": "詠史詩：官渡",
    "author": "胡曾",
    "content": [
      "本初屈指定中華，官渡相持勒虎牙。",
      "若使許攸財用足，山河爭得屬曹家。"
    ]
  },
  {
    "volume": 647,
    "sequence": 157,
    "title": "詠史詩：灞岸",
    "author": "胡曾",
    "content": [
      "長安城外白雲秋，蕭索悲風灞水流。",
      "因想漢朝離亂日，仲宣從此向荊州。"
    ]
  },
  {
    "volume": 647,
    "sequence": 158,
    "title": "詠史詩：濡須橋",
    "author": "胡曾",
    "content": [
      "徒向濡須欲受降，英雄才略獨無雙。",
      "天心不與金陵便，高步何由得渡江。"
    ]
  },
  {
    "volume": 647,
    "sequence": 159,
    "title": "詠史詩：豫州",
    "author": "胡曾",
    "content": [
      "策馬行行到豫州，祖生寂寞水空流。",
      "當時更有三年壽，石勒尋為關下囚。"
    ]
  },
  {
    "volume": 647,
    "sequence": 160,
    "title": "詠史詩：八公山",
    "author": "胡曾",
    "content": [
      "苻堅舉國出西秦，東晉危如累卵晨。",
      "誰料此山諸草木，盡能排難化為人。"
    ]
  },
  {
    "volume": 647,
    "sequence": 161,
    "title": "詠史詩：下第",
    "author": "胡曾",
    "content": [
      "翰苑何時休嫁女，文昌早晚罷生兒。",
      "上林新桂年年發，不許平人折一枝。"
    ]
  },
  {
    "volume": 647,
    "sequence": 162,
    "title": "詠史詩：贈薛濤",
    "author": "胡曾",
    "content": [
      "萬里橋邊女校書，枇杷花下閉門居。",
      "掃眉才子知多少，管領春風總不如。"
    ]
  }
]