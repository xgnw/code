[
  {
    "volume": 492,
    "sequence": 1,
    "title": "吳宮",
    "author": "殷堯藩",
    "content": [
      "吳王愛歌舞，夜夜醉嬋娟。見日吹紅燭，和塵掃翠鈿。",
      "徒令勾踐霸，不信子胥賢。莫問長洲草，荒涼無限年。"
    ]
  },
  {
    "volume": 492,
    "sequence": 2,
    "title": "久雨",
    "author": "殷堯藩",
    "content": [
      "雲影蔽遙空，無端淡複濃。兩旬綿密雨，二月似深冬。",
      "詩酒從教數，簾幃一任重。孰知春有地，微露小桃紅。"
    ]
  },
  {
    "volume": 492,
    "sequence": 3,
    "title": "郊行逢社日",
    "author": "殷堯藩",
    "content": [
      "酒熟送迎便，村村慶有年。妻孥親稼穡，老稚效漁畋。",
      "紅樹青林外，黃蘆白鳥邊。稔看風景美，寧不羨歸田。"
    ]
  },
  {
    "volume": 492,
    "sequence": 4,
    "title": "過友人幽居",
    "author": "殷堯藩",
    "content": [
      "身坐眾香國，蒲團詩思新。一貧曾累我，此興未輸人。",
      "陋巷誰為俗，寒窗不染塵。石齋盟四友，年下頓生春。"
    ]
  },
  {
    "volume": 492,
    "sequence": 5,
    "title": "過雍陶博士邸中飲",
    "author": "殷堯藩",
    "content": [
      "落葉下蕭蕭，幽居遠市朝。偶成投轄飲，不待致書招。",
      "塞雁沖寒過，山雲傍檻飄。此身何所似，天地一漁樵。"
    ]
  },
  {
    "volume": 492,
    "sequence": 6,
    "title": "游王羽士山房",
    "author": "殷堯藩",
    "content": [
      "落日半樓明，琳宮事事清。山橫萬古色，鶴帶九皋聲。",
      "易作神仙侶，難忘父子情。道人應識我，未肯說長生。"
    ]
  },
  {
    "volume": 492,
    "sequence": 7,
    "title": "署中答武功姚合",
    "author": "殷堯藩",
    "content": [
      "原中多陰雨，惟留一室明。自宜居靜者，誰得問先生。",
      "深井泉香出，危沙藥更榮。全家笑無辱，曾不見戈兵。"
    ]
  },
  {
    "volume": 492,
    "sequence": 8,
    "title": "贈龍陽尉馬戴",
    "author": "殷堯藩",
    "content": [
      "早學全身術，惟令耕近田。自輸官稅後，常臥晚雲邊。",
      "細草沿階長，高蘿出石懸。向來名姓茂，空被外情牽。"
    ]
  },
  {
    "volume": 492,
    "sequence": 9,
    "title": "上巳日贈都上人",
    "author": "殷堯藩",
    "content": [
      "三月初三日，千家與萬家。蝶飛秦地草，鶯入漢宮花。",
      "鞍馬皆爭麗，笙歌盡鬥奢。吾師無所願，惟願老煙霞。",
      "曲水公卿宴，香塵盡滿街。無心修禊事，獨步到禪齋。",
      "細草縈愁目，繁花逆旅懷。綺羅人走馬，遺落鳳凰釵。"
    ]
  },
  {
    "volume": 492,
    "sequence": 10,
    "title": "送沈亞之尉南康",
    "author": "殷堯藩",
    "content": [
      "行邁南康路，客心離怨多。暮煙葵葉屋，秋月竹枝歌。",
      "孤鶴唳殘夢，驚猿嘯薜蘿。對江翹首望，愁淚疊如波。"
    ]
  },
  {
    "volume": 492,
    "sequence": 11,
    "title": "奉送劉使君王屋山隱居",
    "author": "殷堯藩",
    "content": [
      "散發風簷下，沉沉日漸曛。鷹拳擒野雀，蛛網獵飛蚊。",
      "群動能歸計，吾生亦謾勤。塵緣難著眼，晚興寄青雲。"
    ]
  },
  {
    "volume": 492,
    "sequence": 12,
    "title": "寄許渾秀才",
    "author": "殷堯藩",
    "content": [
      "文字饑難煮，為農策最良。興來鉏曉月，倦後臥斜陽。",
      "秋稼連千頃，春花醉幾場。任他名利客，車馬鬧康莊。"
    ]
  },
  {
    "volume": 492,
    "sequence": 13,
    "title": "送客游吳",
    "author": "殷堯藩",
    "content": [
      "吳國水中央，波濤白渺茫。衣逢梅雨漬，船入稻花香。",
      "海戍通鹽灶，山村帶蜜房。欲知蘇小小，君試到錢塘。"
    ]
  },
  {
    "volume": 492,
    "sequence": 14,
    "title": "陸丞相故宅",
    "author": "殷堯藩",
    "content": [
      "衣冠零落久，今日事堪傷。廚起青煙薄，門開白日長。",
      "殘梅欹古道，名石臥頹牆。山色依然好，興衰未可量。"
    ]
  },
  {
    "volume": 492,
    "sequence": 15,
    "title": "中元日觀諸道士步虛",
    "author": "殷堯藩",
    "content": [
      "玄都開秘籙，白石禮先生。上界秋光淨，中元夜氣清。",
      "星辰朝帝處，鸞鶴步虛聲。玉洞花長髮，珠宮月最明。",
      "掃壇天地肅，投簡鬼神驚。倘賜刀圭藥，還留不死名。"
    ]
  },
  {
    "volume": 492,
    "sequence": 16,
    "title": "醉贈劉十二",
    "author": "殷堯藩",
    "content": [
      "春草正淒淒，知君過惡溪。鶯將吉了語，猿共猓然啼。",
      "別路魂先斷，還家夢幾迷。定尋雷令劍，應識越王笄。",
      "樹色多於北，潮聲少向西。椰花好為酒，誰伴醉如泥。"
    ]
  },
  {
    "volume": 492,
    "sequence": 17,
    "title": "早朝",
    "author": "殷堯藩",
    "content": [
      "曙鐘催入紫宸朝，列炬流虹映絳綃。天近鼇頭花簇仗，風低豹尾樂鳴韶。衣冠一變無夷俗，律令重頒有正條。",
      "昨日鐘山甘露降，玻璃滿賜出宮瓢。"
    ]
  },
  {
    "volume": 492,
    "sequence": 18,
    "title": "帝京二首",
    "author": "殷堯藩",
    "content": [
      "列郡征才起俊髦，萬機獨使聖躬勞。開藩上相頒龍節，破虜將軍展豹韜。地入黃圖三輔壯，天垂華蓋七星高。",
      "迎春別賜瑤池宴，捧進金盤五色桃。",
      "龍虎山河禦氣通，遙瞻帝闕五雲紅。英雄盡入江東籍，將相多收薊北功。禮樂日稽三代盛，梯航歲貢萬方同。",
      "都將儉德熙文治，淳俗應還太古風。"
    ]
  },
  {
    "volume": 492,
    "sequence": 19,
    "title": "宮詞",
    "author": "殷堯藩",
    "content": [
      "悄悄深宮不見人，倚闌惟見石麒麟。芙蓉帳冷愁長夜，翡翠簾垂隔小春。天遠難通青鳥信，風寒欲動錦花茵。",
      "夜深怕有羊車過，自起籠燈看雪紋。"
    ]
  },
  {
    "volume": 492,
    "sequence": 20,
    "title": "郊居作",
    "author": "殷堯藩",
    "content": [
      "碧樹濃陰護短垣，蒼江春暖渚鳧喧。買魚試喚鳴榔艇，尋鶴因行隔壟村。生理何憑文是業，世情縱遣酒盈樽。",
      "相逢謂我迂疏甚，欲辨還憎恐失言。"
    ]
  },
  {
    "volume": 492,
    "sequence": 21,
    "title": "閒居",
    "author": "殷堯藩",
    "content": [
      "茂苑閒居木石同，旋開小徑翦蒿蓬。虛游心在鴻蒙外，穴處身疑培塿中。花影一闌吟夜月，松聲半榻臥秋風。",
      "百年寄傲聊容膝，何必高車駟馬通。"
    ]
  },
  {
    "volume": 492,
    "sequence": 22,
    "title": "暮春述懷",
    "author": "殷堯藩",
    "content": [
      "為客山南二十年，愁來怳近落花天。陰雲帶雨連山脊，濕氣成嵐滴樹巔。鄰屋有聲敲石火，野禽無語避茶煙。",
      "此時若遇孫陽顧，肯服鹽車不受鞭。"
    ]
  },
  {
    "volume": 492,
    "sequence": 23,
    "title": "端午日",
    "author": "殷堯藩",
    "content": [
      "少年佳節倍多情，老去誰知感慨生。不效艾符趨習俗，但祈蒲酒話升平。鬢絲日日添頭白，榴錦年年照眼明。",
      "千載賢愚同瞬息，幾人湮沒幾垂名。"
    ]
  },
  {
    "volume": 492,
    "sequence": 24,
    "title": "九日",
    "author": "殷堯藩",
    "content": [
      "萬里飄零十二秋，不堪今倚夕陽樓。壯懷空擲班超筆，久客誰憐季子裘。瘴雨蠻煙朝暮景，平蕪野草古今愁。",
      "酣歌欲盡登高興，強把黃花插滿頭。"
    ]
  },
  {
    "volume": 492,
    "sequence": 25,
    "title": "九日病起",
    "author": "殷堯藩",
    "content": [
      "重陽開滿菊花金，病起支床惜賞心。紫蟹霜肥秋縱好，綠醅蟻滑晚慵斟。眼窺薄霧行殊倦，身怯寒風坐未禁。",
      "沈醉又成來歲約，遣懷聊作記時吟。"
    ]
  },
  {
    "volume": 492,
    "sequence": 26,
    "title": "寒夜",
    "author": "殷堯藩",
    "content": [
      "雲冷江空歲暮時，竹陰梅影月參差。雞催夢枕司晨早，更咽寒城報點遲。人事紛華潛動息，天心靜默運推移。",
      "憑誰蕩滌窮殘候，入眼東風喜在期。"
    ]
  },
  {
    "volume": 492,
    "sequence": 27,
    "title": "喜雨",
    "author": "殷堯藩",
    "content": [
      "臨岐終日自裴回，幹我茅齋半畝苔。山上亂雲隨手變，浙東飛雨過江來。一元和氣歸中正，百怪蒼淵起蟄雷。",
      "千里稻花應秀色，酒樽風月醉亭台。"
    ]
  },
  {
    "volume": 492,
    "sequence": 28,
    "title": "春遊",
    "author": "殷堯藩",
    "content": [
      "明日城東看杏花，叮嚀童子蚤將車。路從丹鳳樓前過，酒向金魚館裏賒。綠水滿溝生杜若，暖雲將雨濕泥沙。",
      "絕勝羊傅襄陽道，車騎西風擁鼓笳。"
    ]
  },
  {
    "volume": 492,
    "sequence": 29,
    "title": "夜酌溪樓",
    "author": "殷堯藩",
    "content": [
      "樓居溪上涼生早，坐對城頭起暮笳。打鼓泊船何處客，擣衣隔竹是誰家。玉繩低轉宵初迥，銀燭高燒月近斜。",
      "得意引杯須痛飲，好懷那許負年華。"
    ]
  },
  {
    "volume": 492,
    "sequence": 30,
    "title": "旅行",
    "author": "殷堯藩",
    "content": [
      "煙樹寒林半有無，野人行李更蕭疏。堠長堠短逢官馬，山北山南聞鷓鴣。萬里關河成傳舍，五更風雨憶呼盧。",
      "寂寥一點寒燈在，酒熟鄰家許夜沽。"
    ]
  },
  {
    "volume": 492,
    "sequence": 31,
    "title": "下第東歸作",
    "author": "殷堯藩",
    "content": [
      "十載驅馳倦荷鋤，三年生計鬢蕭疏。辛勤幾逐英雄後，乙榜猶然姓氏虛。欲射狼星把弓箭，休將螢火讀詩書。",
      "身賤自慚貧骨相，朗嘯東歸學釣魚。"
    ]
  },
  {
    "volume": 492,
    "sequence": 32,
    "title": "還京口",
    "author": "殷堯藩",
    "content": [
      "黃鶴山頭雪未消，行人歸計在今朝。城高鐵甕江山壯，地接金陵草木凋。北府市樓聞舊酒，南橋官柳識歸橈。",
      "吏民莫見參軍面，水宿風餐鬢髮焦。"
    ]
  },
  {
    "volume": 492,
    "sequence": 33,
    "title": "襄口阻風",
    "author": "殷堯藩",
    "content": [
      "雪浪排空接海門，孤舟三日阻龍津。曹瞞曾墮周郎計，王導難遮庾亮塵。鷗散白雲沈遠浦，花飛紅雨送殘春。",
      "篙師整纜候明發，仍謁荒祠問鬼神。"
    ]
  },
  {
    "volume": 492,
    "sequence": 34,
    "title": "潭州獨步",
    "author": "殷堯藩",
    "content": [
      "鶴發垂肩懶著巾，晚涼獨步楚江濱。一帆暝色鷗邊雨，數尺筇枝物外身。習巧未逢醫拙手，聞歌先識採蓮人。",
      "笑看斥鷃飛翔去，樂處蓬萊便有春。"
    ]
  },
  {
    "volume": 492,
    "sequence": 35,
    "title": "金陵懷古",
    "author": "殷堯藩",
    "content": [
      "黃道天清擁佩珂，東南王氣秣陵多。江吞彭蠡來三蜀，地接昆侖帶九河。鳳闕曉霞紅散綺，龍池春水綠生波。",
      "華夷混一歸真主，端拱無為樂太和。"
    ]
  },
  {
    "volume": 492,
    "sequence": 36,
    "title": "登鳳凰台二首",
    "author": "殷堯藩",
    "content": [
      "鳳凰臺上望長安，五色宮袍照水寒。彩筆十年留翰墨，銀河一夜臥闌幹。三山飛鳥江天暮，六代離宮草樹殘。",
      "始信人生如一夢，壯懷莫使酒杯幹。",
      "梧桐葉落秋風老，人去台空鳳不來。梁武台城芳草合，吳王宮殿野花開。石頭城下春生水，燕子堂前雨長苔。",
      "莫問人間興廢事，百年相遇且銜杯。"
    ]
  },
  {
    "volume": 492,
    "sequence": 37,
    "title": "韓信廟",
    "author": "殷堯藩",
    "content": [
      "長空鳥盡將軍死，無複中原入馬蹄。身向九泉還屬漢，功超諸將合封齊。荒涼古廟惟松柏，咫尺長陵又鹿麋。",
      "此日深憐蕭相國，竟無一語到金閨。"
    ]
  },
  {
    "volume": 492,
    "sequence": 38,
    "title": "訪許渾",
    "author": "殷堯藩",
    "content": [
      "去郭來尋隱者居，柳陰假步小籃輿。每期會面初償約，卻計論心舊得書。淺綠垣牆綿薜荔，淡紅池沼映芙渠。",
      "為言肯共留連飲，澗有青芹罟有魚。"
    ]
  },
  {
    "volume": 492,
    "sequence": 39,
    "title": "李舍人席上感遇",
    "author": "殷堯藩",
    "content": [
      "微雲斂雨天氣清，松聲出樹秋泠泠。窗戶長含碧蘿色，溪流時帶蛟龍腥。一官到手不可避，萬事役我徒勞形。",
      "飄然曳杖出門去，無數好山江上橫。"
    ]
  },
  {
    "volume": 492,
    "sequence": 40,
    "title": "和趙相公登鸛雀樓",
    "author": "殷堯藩",
    "content": [
      "危樓高架泬寥天，上相閑登立彩旃。樹色到京三百里，河流歸漢幾千年。晴峰聳日當周道，秋谷垂花滿舜田。",
      "雲路何人見高志，最看西面赤闌前。"
    ]
  },
  {
    "volume": 492,
    "sequence": 41,
    "title": "冬至酬劉使君",
    "author": "殷堯藩",
    "content": [
      "異鄉冬至又今朝，回首家山入夢遙。漸喜一陽從地複，卻憐群沴逐冰消。梅含露蕊知迎臘，柳拂宮袍憶候朝。",
      "多少故人承宴賞，五雲堆裏聽簫韶。"
    ]
  },
  {
    "volume": 492,
    "sequence": 42,
    "title": "李節度平虜詩",
    "author": "殷堯藩",
    "content": [
      "百萬王師下日邊，將軍雄略可圖全。元勳未論封茅異，捷勢應知破竹然。燕警無烽清朔漠，秦文有寶進藍田。",
      "太平從此銷兵甲，記取紅羊換劫年。"
    ]
  },
  {
    "volume": 492,
    "sequence": 43,
    "title": "金陵上李公垂侍郎",
    "author": "殷堯藩",
    "content": [
      "海國微茫散曉暾，鬱蔥佳氣滿乾坤。六朝空據長江險，一統今歸聖代尊。西北諸峰連朔漠，東南眾水合昆侖。",
      "願從吾道禧文運，再使河清俗化淳。"
    ]
  },
  {
    "volume": 492,
    "sequence": 44,
    "title": "贈惟儼師",
    "author": "殷堯藩",
    "content": [
      "煥然文采照青春，一策江湖自在身。雲鎖木龕聊息影，雪香紙襖不生塵。談禪早續燈無盡，護法重編論有神。",
      "擬掃綠陰浮佛寺，桫欏高樹結為鄰。"
    ]
  },
  {
    "volume": 492,
    "sequence": 45,
    "title": "寄許渾秀才",
    "author": "殷堯藩",
    "content": [
      "萬木驚秋葉漸稀，靜探造化見玄機。眼前誰悟先天理，去後還知今日非。樹擁秣陵千嶂合，雲開蕭寺一僧歸。",
      "漢廷累下征賢詔，未許嚴陵老釣磯。"
    ]
  },
  {
    "volume": 492,
    "sequence": 46,
    "title": "送白舍人渡江",
    "author": "殷堯藩",
    "content": [
      "曉發龍江第一程，諸公同濟似登瀛。海門日上千峰出，桃葉波平一棹輕。橫鎖已沈王浚筏，投鞭難阻謝玄兵。",
      "片時喜得東風便，回首鐘聲隔鳳城。"
    ]
  },
  {
    "volume": 492,
    "sequence": 47,
    "title": "送劉禹錫侍禦出刺連州",
    "author": "殷堯藩",
    "content": [
      "遐荒迢遞五羊城，歸興濃消客裏情。家近似忘山路險，土甘殊覺瘴煙輕。梅花清入羅浮夢，荔子紅分廣海程。",
      "此去定知償隱趣，石田春雨讀書耕。"
    ]
  },
  {
    "volume": 492,
    "sequence": 48,
    "title": "送韋侍禦報使西蕃",
    "author": "殷堯藩",
    "content": [
      "歸奏聖朝行萬里，卻銜天詔報蕃臣。本是諸生守文墨，今將匹馬靜煙塵。旅宿關河逢暮雨，春耕亭障識遺民。",
      "此去多應收故地，甯辭沙塞往來頻。"
    ]
  },
  {
    "volume": 492,
    "sequence": 49,
    "title": "寒食城南即事因訪藍田韋明府",
    "author": "殷堯藩",
    "content": [
      "閑出城南禁火天，路傍騎馬獨搖鞭。青松古墓傷碑碣，紅杏春園羨管弦。徒說鸊鵜膏玉劍，漫誇蚨血點銅錢。",
      "世間儘是悠悠事，且飲韋家冷酒眠。"
    ]
  },
  {
    "volume": 492,
    "sequence": 50,
    "title": "送源中丞使新羅",
    "author": "殷堯藩",
    "content": [
      "赤墀奉命使殊方，官重霜台紫綬光。玉節在船清海怪，金函開詔撫夷王。雲晴漸覺山川異，風便甯知道路長。",
      "誰得似君將雨露，海東萬里灑扶桑。"
    ]
  },
  {
    "volume": 492,
    "sequence": 51,
    "title": "送景玄上人還山",
    "author": "殷堯藩",
    "content": [
      "嵩陽聽罷講經鐘，遠訪庭闈錫度空。蒲履謾從歸後織，衲衣猶記別時縫。地橫龍朔連沙暝，山入烏桓碧樹重。",
      "梵宇傳來金貝葉，花前拜捧慰親容。"
    ]
  },
  {
    "volume": 492,
    "sequence": 52,
    "title": "宮人入道",
    "author": "殷堯藩",
    "content": [
      "卸卻宮妝錦繡衣，黃冠素服制相宜。錫名近奉君王旨，佩籙新參老氏師。白晝無情趨玉陛，清宵有夢步瑤池。",
      "綠鬟女伴含愁別，釋盡當年妒寵私。"
    ]
  },
  {
    "volume": 492,
    "sequence": 53,
    "title": "友人山中梅花",
    "author": "殷堯藩",
    "content": [
      "南國看花動遠情，沈郎詩苦瘦容生。鐵心自儗山中賦，玉笛誰將月下橫。臨水一枝春占早，照人千樹雪同清。",
      "好風吹醒羅浮夢，莫聽空林翠羽聲。"
    ]
  },
  {
    "volume": 492,
    "sequence": 54,
    "title": "客中有感",
    "author": "殷堯藩",
    "content": [
      "天地一身在，頭顱五十過。流年消壯志，空使淚成河。"
    ]
  },
  {
    "volume": 492,
    "sequence": 55,
    "title": "憶家二首",
    "author": "殷堯藩",
    "content": [
      "新霽颺林初，蘋花貼岸舒。故鄉今夜月，猶得照孤廬。",
      "樹擁溪邊閣，山浮雨後嵐。白頭歸未得，夢裏望江南。"
    ]
  },
  {
    "volume": 492,
    "sequence": 56,
    "title": "江行二首",
    "author": "殷堯藩",
    "content": [
      "暝色滄州迥，秋聲玉峽長。只因江上月，不覺過潯陽。",
      "晚泊長江口，寒沙白似霜。年光流不盡，東去水聲長。"
    ]
  },
  {
    "volume": 492,
    "sequence": 57,
    "title": "偶題",
    "author": "殷堯藩",
    "content": [
      "越女收龍眼，蠻兒拾象牙。長安千萬里，走馬送誰家。"
    ]
  },
  {
    "volume": 492,
    "sequence": 58,
    "title": "關中傷亂後",
    "author": "殷堯藩",
    "content": [
      "去歲干戈險，今年蝗旱憂。關西歸戰馬，海內賣耕牛。"
    ]
  },
  {
    "volume": 492,
    "sequence": 59,
    "title": "楚江懷古",
    "author": "殷堯藩",
    "content": [
      "騷靈不可見，楚些竟誰聞。欲采蘋花去，滄州隔暮雲。"
    ]
  },
  {
    "volume": 492,
    "sequence": 60,
    "title": "張飛廟",
    "author": "殷堯藩",
    "content": [
      "威名垂萬古，勇力冠當時。回首三分國，何人賦黍離。"
    ]
  },
  {
    "volume": 492,
    "sequence": 61,
    "title": "生公講臺",
    "author": "殷堯藩",
    "content": [
      "暝色護樓臺，陰雲晝未開。一塵無處著，花雨遍蒼苔。"
    ]
  },
  {
    "volume": 492,
    "sequence": 62,
    "title": "席上聽琴",
    "author": "殷堯藩",
    "content": [
      "高堂流月明，萬籟不到耳。一聽清心魂，飛絮春紛起。"
    ]
  },
  {
    "volume": 492,
    "sequence": 63,
    "title": "酬雍秀才二首",
    "author": "殷堯藩",
    "content": [
      "晚市人煙合，歸帆帶夕陽。棲遲未歸客，猶著錦衣裳。",
      "臥病茅窗下，驚聞兩月過。興來聊賦詠，清婉逼陰何。"
    ]
  },
  {
    "volume": 492,
    "sequence": 64,
    "title": "竹",
    "author": "殷堯藩",
    "content": [
      "窗戶盡蕭森，空階凝碧陰。不緣冰雪裏，為識歲寒心。"
    ]
  },
  {
    "volume": 492,
    "sequence": 65,
    "title": "春怨",
    "author": "殷堯藩",
    "content": [
      "柳花撲簾春欲盡，綠陰障林鶯亂啼。",
      "只愁明日送春去，落日滿園啼竹雞。"
    ]
  },
  {
    "volume": 492,
    "sequence": 66,
    "title": "館娃宮",
    "author": "殷堯藩",
    "content": [
      "宮女三千去不回，真珠翠羽是塵埃。",
      "夫差舊國久破碎，紅燕自歸花自開。"
    ]
  },
  {
    "volume": 492,
    "sequence": 67,
    "title": "漢宮詞三首",
    "author": "殷堯藩",
    "content": [
      "成帝夫人淚滿懷，璧宮相趁落空階。",
      "可憐玉貌花前死，惟有君恩白燕釵。",
      "霍家有女字成君，年少教人著繡裙。",
      "枉殺宮中許皇后，椒房恩澤是浮雲。",
      "駿馬金鞍白玉鞭，宮中來取李延年。",
      "承恩直日鴛鴦殿，一曲清歌在九天。"
    ]
  },
  {
    "volume": 492,
    "sequence": 68,
    "title": "同州端午",
    "author": "殷堯藩",
    "content": [
      "鶴發垂肩尺許長，離家三十五端陽。",
      "兒童見說深驚訝，卻問何方是故鄉。"
    ]
  },
  {
    "volume": 492,
    "sequence": 69,
    "title": "夜過洞庭",
    "author": "殷堯藩",
    "content": [
      "笙歌只解鬧花天，誰是敲冰掉小船。",
      "為覓瀟湘幽隱處，夜深載月聽鳴泉。"
    ]
  },
  {
    "volume": 492,
    "sequence": 70,
    "title": "游山南寺二首",
    "author": "殷堯藩",
    "content": [
      "山中盡日無人到，竹外交加百鳥鳴。",
      "昨日小樓微雨過，櫻桃花落晚風晴。",
      "踏碎羊山黃葉堆，天飛細雨隱輕雷。",
      "朗陵莫訝來何晚，不忍聽君話別杯。"
    ]
  },
  {
    "volume": 492,
    "sequence": 71,
    "title": "寄太僕田卿二首",
    "author": "殷堯藩",
    "content": [
      "客窗強飲太匆匆，急雨寒風意萬重。",
      "驀上心來消未得，夢回又聽五更鐘。",
      "一陽才動伏群陰，萬物於今寓太音。",
      "若喜長生添線日，微微消息識天心。"
    ]
  },
  {
    "volume": 492,
    "sequence": 72,
    "title": "新昌井",
    "author": "殷堯藩",
    "content": [
      "轆轤千轉勞筋力，待得甘泉渴殺人。",
      "且共山麋同飲澗，玉沙鋪底淺磷磷。"
    ]
  },
  {
    "volume": 492,
    "sequence": 73,
    "title": "經靖安裏",
    "author": "殷堯藩",
    "content": [
      "巷底蕭蕭絕市塵，供愁疏雨打黃昏。",
      "悠然一曲泉明調，淺立閒愁輕閉門。"
    ]
  },
  {
    "volume": 492,
    "sequence": 74,
    "title": "聞箏歌",
    "author": "殷堯藩",
    "content": [
      "淒淒切切斷腸聲，指滑音柔萬種情。",
      "花影深沈遮不住，度幃穿幕又殘更。"
    ]
  },
  {
    "volume": 492,
    "sequence": 75,
    "title": "吹笙歌",
    "author": "殷堯藩",
    "content": [
      "伶兒竹聲愁繞空，秦女淚濕燕支紅。",
      "玉桃花片落不住，三十六簧能喚風。"
    ]
  },
  {
    "volume": 492,
    "sequence": 76,
    "title": "贈歌人郭婉二首",
    "author": "殷堯藩",
    "content": [
      "石家金穀舊歌人，起唱花筵淚滿巾。",
      "紅粉少年諸弟子，一時惆悵望梁塵。",
      "雲滿衣裳月滿身，輕盈歸步過流塵。",
      "五更無限留連意，常恐風花又一春。"
    ]
  },
  {
    "volume": 492,
    "sequence": 77,
    "title": "潭州席上贈舞柘枝妓",
    "author": "殷堯藩",
    "content": [
      "姑蘇太守青娥女，流落長沙舞柘枝。",
      "坐滿繡衣皆不識，可憐紅臉淚雙垂。"
    ]
  },
  {
    "volume": 492,
    "sequence": 78,
    "title": "句",
    "author": "殷堯藩",
    "content": [
      "瘴雨出虹蝀，蠻煙渡江急。嘗聞島夷俗，犀象滿城邑。",
      "。"
    ]
  }
]