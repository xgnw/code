[
  {
    "volume": 754,
    "sequence": 1,
    "title": "贈泰州掾令狐克己",
    "author": "徐鉉",
    "content": [
      "念子才多命且奇，亂中拋擲少年時。深藏七澤衣如雪，卻見中朝鬢似絲。舊德在人終遠大，扁舟為吏莫推辭。",
      "孤芳自愛淩霜處，詠取文公白菊詩。"
    ]
  },
  {
    "volume": 754,
    "sequence": 2,
    "title": "送荻栽與秀才朱觀",
    "author": "徐鉉",
    "content": [
      "羨子清吟處，茅齋面碧流。解憎蓮豔俗，唯欠荻花幽。",
      "鷺立低枝晚，風驚折葉秋。贈君須種取，不必樹忘憂。"
    ]
  },
  {
    "volume": 754,
    "sequence": 3,
    "title": "使浙西先寄獻燕王侍中",
    "author": "徐鉉",
    "content": [
      "京江風靜喜乘流，極目遙瞻萬歲樓。喜氣蘢蔥甘露晚，水煙波淡海門秋。五年不見鸞台長，明日將陪兔苑遊。",
      "欲問平臺門下吏，相君還許吐茵不。"
    ]
  },
  {
    "volume": 754,
    "sequence": 4,
    "title": "常州驛中喜雨",
    "author": "徐鉉",
    "content": [
      "颯颯旱天雨，涼風一夕回。遠尋南畝去，細入驛亭來。",
      "蓑唱牛初牧，漁歌棹正開。盈庭頓無事，歸思酌金罍。"
    ]
  },
  {
    "volume": 754,
    "sequence": 5,
    "title": "驛中七夕",
    "author": "徐鉉",
    "content": [
      "七夕雨初霽，行人正憶家。江天望河漢，水館折蓮花。",
      "獨坐涼何甚，微吟月易斜。今年不乞巧，鈍拙轉堪嗟。"
    ]
  },
  {
    "volume": 754,
    "sequence": 6,
    "title": "贈浙西顧推官",
    "author": "徐鉉",
    "content": [
      "盛府賓寮八十餘，閉門高臥興無如。梁王苑裏相逢早，潤浦城中得信疏。狼藉杯盤重會面，風流才調一如初。",
      "願君百歲猶強健，他日相尋隱士廬。"
    ]
  },
  {
    "volume": 754,
    "sequence": 7,
    "title": "贈浙西妓亞仙",
    "author": "徐鉉",
    "content": [
      "翠黛嚬如怨，朱顏醉更春。占將南國貌，惱殺別家人。",
      "粉汗沾巡盞，花鈿逐舞茵。明朝綺窗下，離恨兩殷勤。"
    ]
  },
  {
    "volume": 754,
    "sequence": 8,
    "title": "回至瓜洲獻侍中",
    "author": "徐鉉",
    "content": [
      "紫微垣裏舊賓從，來向吳門謁府公。奉使謬持嚴助節，登門初識魯王宮。笙歌隱隱違離後，煙水茫茫悵望中。",
      "日暮瓜洲江北岸，兩行清淚滴西風。"
    ]
  },
  {
    "volume": 754,
    "sequence": 9,
    "title": "邵伯埭下寄高郵陳郎中",
    "author": "徐鉉",
    "content": [
      "故人相別動經年，候館相逢倍慘然。顧我飲冰難輟棹，感君扶病為開筵。河灣水淺翹秋鷺，柳岸風微噪暮蟬。",
      "欲識酒醒魂斷處，謝公祠畔客亭前。"
    ]
  },
  {
    "volume": 754,
    "sequence": 10,
    "title": "謫居舒州，累得韓高二舍人書，作此寄之",
    "author": "徐鉉",
    "content": [
      "三峰煙靄碧臨溪，中有騷人理釣絲。會友少於分袂日，謫居多卻在朝時。丹心歷歷吾終信，俗慮悠悠爾不知。",
      "珍重韓君與高子，殷勤書劄寄相思。"
    ]
  },
  {
    "volume": 754,
    "sequence": 11,
    "title": "和張先輩見寄二首",
    "author": "徐鉉",
    "content": [
      "去國離群擲歲華，病容憔悴愧丹砂。溪連捨下衣長潤，山帶城邊日易斜。幾處垂鉤依野岸，有時披褐到鄰家。",
      "故人書劄頻相慰，誰道西京道路賒。",
      "清時淪放在山州，邛竹紗巾處處遊。野日蒼茫悲鵩舍，水風陰濕弊貂裘。雞鳴候旦寧辭晦，松節淩霜幾換秋。",
      "兩首新詩千里道，感君情分獨知丘。"
    ]
  },
  {
    "volume": 754,
    "sequence": 12,
    "title": "印秀才至舒州見尋，別後寄詩依韻和",
    "author": "徐鉉",
    "content": [
      "羈游白社身雖屈，高步辭場道不卑。投分共為知我者，相尋多愧謫居時。離懷耿耿年來夢，厚意勤勤別後詩。",
      "今日溪邊正相憶，雪晴山秀柳絲垂。"
    ]
  },
  {
    "volume": 754,
    "sequence": 13,
    "title": "行園樹",
    "author": "徐鉉",
    "content": [
      "松節淩霜久，蓬根逐吹頻。群生各有性，桃李但爭春。"
    ]
  },
  {
    "volume": 754,
    "sequence": 14,
    "title": "題雷公井",
    "author": "徐鉉",
    "content": [
      "掩靄愚公谷，蕭寥羽客家。俗人知處所，應為有桃花。"
    ]
  },
  {
    "volume": 754,
    "sequence": 15,
    "title": "送彭秀才",
    "author": "徐鉉",
    "content": [
      "賈生去國已三年，短褐閑行皖水邊。盡日野雲生捨下，有時京信到門前。無人與和投湘賦，愧子來浮訪戴船。",
      "滿袖新詩好回去，莫隨騷客醉林泉。"
    ]
  },
  {
    "volume": 754,
    "sequence": 16,
    "title": "移饒州別周使君",
    "author": "徐鉉",
    "content": [
      "正憐東道感賢侯，何幸南冠脫楚囚。睆伯台前收別宴，喬公亭下艤行舟。四年去國身將老，百郡徵兵主尚憂。",
      "更向鄱陽湖上去，青衫憔悴淚交流。"
    ]
  },
  {
    "volume": 754,
    "sequence": 17,
    "title": "避難東歸，依韻和黃秀才見寄",
    "author": "徐鉉",
    "content": [
      "戚戚逢人問所之，東流相送向京畿。自甘逐客紉蘭佩，不料平民著戰衣。樹帶荒村春冷落，江澄霽色霧霏微。",
      "時危道喪無才術，空手徘徊不忍歸。"
    ]
  },
  {
    "volume": 754,
    "sequence": 18,
    "title": "酬郭先輩",
    "author": "徐鉉",
    "content": [
      "太原郭夫子，行高文炳蔚。弱齡負世譽，一舉遊月窟。",
      "仙籍第三人，時人故稱屈。昔餘吏西省，傾蓋名籍籍。",
      "及我竄群舒，向風心鬱鬱。歸來暮江上，雲霧一披拂。",
      "雷雨不下施，猶作池中物。念君介然氣，感時思奮發。",
      "示我數篇文，與古爭馳突。彩褥粲英華，理深刮肌骨。",
      "古詩尤精奧，史論皆宏拔。舉此措諸民，何憂民不活。",
      "籲嗟吾道薄，與世長迂闊。顧我徒有心，數奇身正絀。",
      "論兵屬少年，經國須儒術。夫子無自輕，蒼生正愁疾。"
    ]
  },
  {
    "volume": 754,
    "sequence": 19,
    "title": "和集賢鐘郎中",
    "author": "徐鉉",
    "content": [
      "石渠冊府神仙署，當用明朝第一人。腰下別懸新印綬，座中皆是故交親。龍池樹色供清景，浴殿香風接近鄰。",
      "從此翻飛應更遠，遍尋三十六天春。"
    ]
  },
  {
    "volume": 754,
    "sequence": 20,
    "title": "送劉山陽",
    "author": "徐鉉",
    "content": [
      "舊族知名士，朱衣宰楚城。所嗟吾道薄，豈是主恩輕。",
      "戰鼓何時息，儒冠獨自行。此心多感激，相送若為情。"
    ]
  },
  {
    "volume": 754,
    "sequence": 21,
    "title": "題伏龜山北隅",
    "author": "徐鉉",
    "content": [
      "茲山信岑寂，陰崖積蒼翠。水石何必多，宛有千岩意。",
      "孰知近人境，旦暮含佳氣。池影搖輕風，林光澹新霽。",
      "支頤藉芳草，自足忘世事。未得歸去來，聊為宴居地。"
    ]
  },
  {
    "volume": 754,
    "sequence": 22,
    "title": "送黃梅江明府",
    "author": "徐鉉",
    "content": [
      "封疆多難正經綸，台閣如何不用君。江上又勞為小邑，篋中徒自有雄文。書生膽氣人誰信，遠俗歌謠主不聞。",
      "一首新詩無限意，再三吟味向秋雲。"
    ]
  },
  {
    "volume": 754,
    "sequence": 23,
    "title": "詠梅子真送郭先輩",
    "author": "徐鉉",
    "content": [
      "忠臣本愛君，仁人本愛民。寧知貴與賤，豈計名與身。",
      "梅生為一尉，獻疏來君門。君門深萬里，金虎重千鈞。",
      "向永且不用，況複論子真。拂衣遂長往，高節邈無鄰。",
      "至今仙籍中，謂之梅真人。郭生負逸氣，百代繼遺塵。",
      "進退生自知，得喪吾不陳。斯民苟有幸，期子一朝伸。"
    ]
  },
  {
    "volume": 754,
    "sequence": 24,
    "title": "和蕭郎中午日見寄",
    "author": "徐鉉",
    "content": [
      "細雨輕風采藥時，褰簾隱幾更何為。豈知澤畔紉蘭客，來赴城中角黍期。多罪靜思如剉蘖，赦書才聽似含飴。",
      "謝公制勝常閒暇，願接西州敵手棋。"
    ]
  },
  {
    "volume": 754,
    "sequence": 25,
    "title": "送黃秀才姑孰辟命",
    "author": "徐鉉",
    "content": [
      "世亂離情苦，家貧色養難。水雲孤棹去，風雨暮春寒。",
      "幕府才方急，騷人淚未幹。何時王道泰，萬里看鵬摶。"
    ]
  },
  {
    "volume": 754,
    "sequence": 26,
    "title": "送王四十五歸東都",
    "author": "徐鉉",
    "content": [
      "海內兵方起，離筵淚易垂。憐君負米去，惜此落花時。",
      "想憶看來信，相寬指後期。殷勤手中柳，此是向南枝。"
    ]
  },
  {
    "volume": 754,
    "sequence": 27,
    "title": "和太常蕭少卿近郊馬上偶吟",
    "author": "徐鉉",
    "content": [
      "田園經雨綠分畦，飛蓋閑行九裏堤。拂袖清風塵不起，滿川芳草路如迷。林開始覺晴天迥，潮上初驚浦岸齊。",
      "怪得仙郎詩句好，斷霞殘照遠山西。"
    ]
  },
  {
    "volume": 754,
    "sequence": 28,
    "title": "又和",
    "author": "徐鉉",
    "content": [
      "抱甕何人灌藥畦，金銜為爾駐平堤。村橋野店景無限，綠水晴天思欲迷。橫笛乍隨輕吹斷，歸帆疑與遠山齊。",
      "鳳城回望真堪畫，萬戶千門蔣嶠西。"
    ]
  },
  {
    "volume": 754,
    "sequence": 29,
    "title": "拋球樂辭二首",
    "author": "徐鉉",
    "content": [
      "歌舞送飛球，金觥碧玉籌。管弦桃李月，簾幕鳳凰樓。",
      "一笑千場醉，浮生任白頭。",
      "灼灼傳花枝，紛紛度畫旗。不知紅燭下，照見彩球飛。",
      "借勢因期克，巫山暮雨歸。"
    ]
  },
  {
    "volume": 754,
    "sequence": 30,
    "title": "離歌辭五首",
    "author": "徐鉉",
    "content": [
      "莫折紅芳樹，但知盡意看。狂風幸無意，那忍折教殘。",
      "朝日城南路，旌旗照綠蕪。使君何處去，桑下覓羅敷。",
      "事與年俱往，情將分共深。莫驚容鬢改，只是舊時心。",
      "暫別勞相送，佳期願莫違。朱顏不須老，留取待郎歸。",
      "拂匣收珠佩，回燈拭薄妝。莫嫌春夜短，匹似楚襄王。"
    ]
  },
  {
    "volume": 754,
    "sequence": 31,
    "title": "夢遊三首",
    "author": "徐鉉",
    "content": [
      "魂夢悠揚不奈何，夜來還在故人家。香蒙蠟燭時時暗，戶映屏風故故斜。檀的慢調銀字管，雲鬟低綴折枝花。",
      "天明又作人間別，洞口春深道路賒。",
      "繡幌銀屏杳靄間，若非魂夢到應難。窗前人靜偏宜夜，戶內春濃不識寒。蘸甲遞觴纖似玉，含詞忍笑膩于檀。",
      "錦書若要知名字，滿縣花開不姓潘。",
      "南國佳人字玉兒，芙蓉雙臉遠山眉。仙郎有約長相憶，阿母何猜不得知。夢裏行雲還倏忽，暗中攜手乍疑遲。",
      "因思別後閑窗下，織得回文幾首詩。"
    ]
  },
  {
    "volume": 754,
    "sequence": 32,
    "title": "和蕭少卿見慶新居",
    "author": "徐鉉",
    "content": [
      "湘浦懷沙已不疑，京城賜第豈前期。鼓聲到晚知坊遠，山色來多與靜宜。簪屨尚應憐故物，稻粱空自愧華池。",
      "新詩問我偏饒思，還念鷦鷯得一枝。"
    ]
  },
  {
    "volume": 754,
    "sequence": 33,
    "title": "又和",
    "author": "徐鉉",
    "content": [
      "驚蓬偶駐知多幸，斷雁重聯愜素期。當戶小山如舊識，上牆幽蘚最相宜。清風不去因栽竹，隙地無多也鑿池。",
      "更喜良鄰有嘉樹，綠陰分得近南枝。"
    ]
  },
  {
    "volume": 754,
    "sequence": 34,
    "title": "送勳道人之建安",
    "author": "徐鉉",
    "content": [
      "下國兵方起，君家義獨聞。若為輕世利，歸去臥溪雲。",
      "掛席沖嵐翠，攜筇破蘚紋。離情似霜葉，江上正紛紛。"
    ]
  },
  {
    "volume": 754,
    "sequence": 35,
    "title": "送許郎中歙州判官兼黟縣",
    "author": "徐鉉",
    "content": [
      "嘗聞黟縣似桃源，況是優遊冠玳筵。遺愛非遙應臥理，祖風猶在好尋仙。朝衣舊識熏香史，祿米初營種秫田。",
      "大抵宦遊須自適，莫辭離別二三年。"
    ]
  },
  {
    "volume": 754,
    "sequence": 36,
    "title": "送彭秀才南游",
    "author": "徐鉉",
    "content": [
      "問君孤棹去何之，玉笥春風楚水西。山上斷雲分翠靄，林間晴雪入澄溪。琴心酒趣神相會，道士仙童手共攜。",
      "他日時清更隨計，莫如劉阮洞中迷。"
    ]
  },
  {
    "volume": 754,
    "sequence": 37,
    "title": "和明上人除夜見寄",
    "author": "徐鉉",
    "content": [
      "酌酒圍爐久，愁襟默自增。長年逢歲暮，多病見兵興。",
      "夜色開庭燎，寒威入硯冰。湯師無別念，吟坐一燈凝。"
    ]
  },
  {
    "volume": 754,
    "sequence": 38,
    "title": "正初和鄂州邊郎中見寄",
    "author": "徐鉉",
    "content": [
      "潦倒含香客，淒涼賦鵩人。未能全捲舌，終擬學垂綸。",
      "故友暌離久，音書問訊頻。相思俱老大，又見一年新。"
    ]
  },
  {
    "volume": 754,
    "sequence": 39,
    "title": "送劉司直出宰",
    "author": "徐鉉",
    "content": [
      "之子有雄文，風標秀不群。低飛從墨綬，逸志在青雲。",
      "柳色臨流動，春光到縣分。賢人多靜理，未爽醉醺醺。"
    ]
  },
  {
    "volume": 754,
    "sequence": 40,
    "title": "送從兄赴臨川幕",
    "author": "徐鉉",
    "content": [
      "梁王籍寵就東藩，還召鄒枚坐兔園。今日好論天下事，昔年同受主人恩。石頭城下春潮滿，金柅亭邊綠樹繁。",
      "唯有音書慰離別，一杯相送別無言。"
    ]
  },
  {
    "volume": 754,
    "sequence": 41,
    "title": "送龔員外赴江州幕",
    "author": "徐鉉",
    "content": [
      "煩君更上築金台，世難民勞藉俊才。自有聲名馳羽檄，不妨談笑奉尊罍。元規樓迥清風滿，匡俗山春畫障開。",
      "莫忘故人離別恨，海潮回處寄書來。"
    ]
  },
  {
    "volume": 754,
    "sequence": 42,
    "title": "送朱先輩尉廬陵",
    "author": "徐鉉",
    "content": [
      "我重朱夫子，依然見古人。成名無愧色，得祿及慈親。",
      "莫歎官資屈，寧論活計貧。平生心氣在，終任靜邊塵。"
    ]
  },
  {
    "volume": 754,
    "sequence": 43,
    "title": "送鐘德林郎中學士赴東府詩：得酒",
    "author": "徐鉉",
    "content": [
      "酌此杯中物，茱萸滿把秋。今朝將送別，他日是忘憂。",
      "世亂方多事，年加易得愁。政成頻一醉，亦未減風流。"
    ]
  }
]