[
  {
    "volume": 657,
    "sequence": 1,
    "title": "錢尚父生日",
    "author": "羅隱",
    "content": [
      "大昴分光降鬥牛，興唐宗社作諸侯。伊夔事業扶千載，韓白機謀冠九州。貴盛上持龍節鉞，延長應續鶴春秋。",
      "錦衣玉食將何報，更俟莊椿一舉頭。"
    ]
  },
  {
    "volume": 657,
    "sequence": 2,
    "title": "寄前戶部陸郎中",
    "author": "羅隱",
    "content": [
      "出馴桑雉入朝簪，簫灑清名映士林。近日篇章欺白雪，早年詞賦得黃金。桂堂縱道探龍頷，蘭省何曾駐鶴心。",
      "離亂事多人不會，酒濃花暖且閑吟。"
    ]
  },
  {
    "volume": 657,
    "sequence": 3,
    "title": "登瓦棺寺閣",
    "author": "羅隱",
    "content": [
      "下盤空跡上雲浮，偶逐僧行步步愁。暫憩已知須用意，漸來爭忍不回頭。煙中樹老重江晚，鐸外風輕四境秋。",
      "懶指台城更東望，鵲飛龍鬥盡荒丘。"
    ]
  },
  {
    "volume": 657,
    "sequence": 4,
    "title": "九華山費征君所居",
    "author": "羅隱",
    "content": [
      "草堂何處試徘徊，見說遺蹤向此開。蟾桂自歸三徑後，鶴書曾降九天來。白雲事蹟依前在，青瑣光陰竟不回。",
      "盡夕為君思曩日，野泉嗚咽路莓苔。"
    ]
  },
  {
    "volume": 657,
    "sequence": 5,
    "title": "途中寄懷",
    "author": "羅隱",
    "content": [
      "不知何處是前程，合眼騰騰信馬行。兩鬢已衰時未遇，數峰雖在病相攖。塵埃鞏洛虛光景，詩酒江湖漫姓名。",
      "試哭軍門看誰問，舊來還似禰先生。"
    ]
  },
  {
    "volume": 657,
    "sequence": 6,
    "title": "京口見李侍郎",
    "author": "羅隱",
    "content": [
      "傞傞江柳欲矜春，鐵甕城邊見故人。屈指不堪言甲子，披風常記是庚申。別來且喜身俱健，亂後休悲業盡貧。",
      "還有杖頭沽酒物，待尋山寺話逡巡。"
    ]
  },
  {
    "volume": 657,
    "sequence": 7,
    "title": "秋日酬張特玄",
    "author": "羅隱",
    "content": [
      "病寄南徐兩度秋，故人依約亦揚州。偶因雁足思閒事，擬棹孤舟訪舊遊。風急幾聞江上笛，月高誰共酒家樓。",
      "平生意氣消磨盡，甘露軒前看水流。"
    ]
  },
  {
    "volume": 657,
    "sequence": 8,
    "title": "登高詠菊盡",
    "author": "羅隱",
    "content": [
      "籬畔霜前偶得存，苦教遲晚避蘭蓀。能銷造化幾多力，不受陽和一點恩。生處豈容依玉砌，要時還許上金樽。",
      "陶公沒後無知己，露滴幽叢見淚痕。"
    ]
  },
  {
    "volume": 657,
    "sequence": 9,
    "title": "登夏州城樓",
    "author": "羅隱",
    "content": [
      "寒城獵獵戍旗風，獨倚危樓悵望中。萬里山河唐土地，千年魂魄晉英雄。離心不忍聽邊馬，往事應須問塞鴻。",
      "好脫儒冠從校尉，一枝長戟六鈞弓。"
    ]
  },
  {
    "volume": 657,
    "sequence": 10,
    "title": "水邊偶題",
    "author": "羅隱",
    "content": [
      "野水無情去不回，水邊花好為誰開。只知事逐眼前去，不覺老從頭上來。窮似丘軻休歎息，達如周召亦塵埃。",
      "思量此理何人會，蒙邑先生最有才。"
    ]
  },
  {
    "volume": 657,
    "sequence": 11,
    "title": "故洛陽公鎮大梁時隱得遊門下今之經歷事往人非聊抒所懷以傷以謝",
    "author": "羅隱",
    "content": [
      "孤舟欲泊思何窮，曾憶西來值雪中。珠履少年初滿座，白衣遊子也從公。狂拋賦筆琉璃冷，醉倚歌筵玳瑁紅。",
      "今日斯文向誰說，淚碑棠樹兩成空。"
    ]
  },
  {
    "volume": 657,
    "sequence": 12,
    "title": "杜陵秋思",
    "author": "羅隱",
    "content": [
      "南望商於北帝都，兩堪棲托兩無圖。只聞斥逐張公子，不覺悲同楚大夫。岩畔早涼生紫桂，井邊疏影落高梧。",
      "一杯淥酒他年憶，瀝向清波寄五湖。"
    ]
  },
  {
    "volume": 657,
    "sequence": 13,
    "title": "隱嘗在江陵忝故中令白公叨蒙知遇今復重過渚宮感事悲身遂成長句",
    "author": "羅隱",
    "content": [
      "往歲酂侯鎮渚宮，曾將清律暖孤蓬。才憐曼倩三冬後，藝許由基一箭中。言重不能輕薄命，地寒終是泣春風。",
      "鳳凰池涸台星拆，回首岐山憶至公。"
    ]
  },
  {
    "volume": 657,
    "sequence": 14,
    "title": "夜泊毗陵無錫縣有寄",
    "author": "羅隱",
    "content": [
      "草蟲幽咽樹初團，獨系孤舟夜已闌。濁浪勢奔吳苑急，疏鐘聲徹惠山寒。愁催鬢髮凋何易，貧戀家鄉別漸難。",
      "他日親朋應大笑，始知書劍是無端。"
    ]
  },
  {
    "volume": 657,
    "sequence": 15,
    "title": "桃花",
    "author": "羅隱",
    "content": [
      "暖觸衣襟漠漠香，間梅遮柳不勝芳。數枝豔拂文君酒，半裏紅欹宋玉牆。盡日無人疑悵望，有時經雨乍淒涼。",
      "舊山山下還如此，回首東風一斷腸。"
    ]
  },
  {
    "volume": 657,
    "sequence": 16,
    "title": "籌筆驛",
    "author": "羅隱",
    "content": [
      "拋擲南陽為主憂，北征東討盡良籌。時來天地皆同力，運去英雄不自由。千里山河輕孺子，兩朝冠劍恨譙周。",
      "唯餘岩下多情水，猶解年年傍驛流。"
    ]
  },
  {
    "volume": 657,
    "sequence": 17,
    "title": "重過隨州故兵部李侍郎恩知因抒長句",
    "author": "羅隱",
    "content": [
      "莊周高論伯牙琴，閑夜思量淚滿襟。四海共誰言近事，九原從此負初心。鷗翻漢浦風波急，雁下鄖溪霧雨深。",
      "慚愧蒼生還有意，解歌襦袴至如今。"
    ]
  },
  {
    "volume": 657,
    "sequence": 18,
    "title": "商于驛樓東望有感",
    "author": "羅隱",
    "content": [
      "山川去接漢江東，曾伴隋侯醉此中。歌繞夜梁珠宛轉，舞嬌春席雪朦朧。棠遺善政陰猶在，薤送哀聲事已空。",
      "惆悵知音竟難得，兩行清淚白楊風。"
    ]
  },
  {
    "volume": 657,
    "sequence": 19,
    "title": "寄南城韋逸人",
    "author": "羅隱",
    "content": [
      "杜甫詩中韋曲花，至今無賴尚豪家。美人曉折露沾袖，公子醉時香滿車。萬里丹青傳不得，二年風雨恨無涯。",
      "羨他南澗高眠客，春去春來任物華。"
    ]
  },
  {
    "volume": 657,
    "sequence": 20,
    "title": "梅花",
    "author": "羅隱",
    "content": [
      "吳王醉處十餘裏，照野拂衣今正繁。經雨不隨山鳥散，倚風疑共路人言。愁憐粉豔飄歌席，靜愛寒香撲酒樽。",
      "欲寄所思無好信，為人惆悵又黃昏。"
    ]
  },
  {
    "volume": 657,
    "sequence": 21,
    "title": "淮南高駢所造迎仙樓",
    "author": "羅隱",
    "content": [
      "鸞音鶴信杳難回，鳳駕龍車早晚來。仙境是誰知處所，人間空自造樓臺。雲侵朱檻應難到，蟲網閑窗永不開。",
      "子細思量成底事，露凝風擺作塵埃。"
    ]
  },
  {
    "volume": 657,
    "sequence": 22,
    "title": "和禪月大師見贈",
    "author": "羅隱",
    "content": [
      "高僧惠我七言詩，頓豁塵心展白眉。秀似穀中花媚日，清如潭底月圓時。應觀法界蓮千葉，肯折人間桂一支。",
      "漂蕩秦吳十餘載，因循猶恨識師遲。"
    ]
  },
  {
    "volume": 657,
    "sequence": 23,
    "title": "謁文宣王廟",
    "author": "羅隱",
    "content": [
      "晚來乘興謁先師，松柏淒淒人不知。九仞蕭牆堆瓦礫，三間茅殿走狐狸。雨淋狀似悲麟泣，露滴還同歎鳳悲。",
      "儻使小儒名稍立，豈教吾道受棲遲。"
    ]
  },
  {
    "volume": 657,
    "sequence": 24,
    "title": "代文宣王答",
    "author": "羅隱",
    "content": [
      "三教之中儒最尊，止戈為武武尊文。吾今尚自披蓑笠，你等何須讀典墳。釋氏寶樓侵碧漢，道家宮殿拂青雲。",
      "若教顏閔英靈在，終不羞他李老君。"
    ]
  },
  {
    "volume": 657,
    "sequence": 25,
    "title": "重送朗州張員外",
    "author": "羅隱",
    "content": [
      "朱輪此去正春風，且駐青雲聽斷蓬。一榻早年容孺子，雙旌今日別文翁。誠知汲善心長在，爭奈幹時跡轉窮。",
      "酬德酬恩兩無路，謾勞惆悵鳳城東。"
    ]
  },
  {
    "volume": 657,
    "sequence": 26,
    "title": "廣陵秋夜讀進士常修三篇因題",
    "author": "羅隱",
    "content": [
      "入蜀歸吳三首詩，藏於笥篋重于師。劍關夜讀相如聽，瓜步秋吟煬帝悲。景物也知輸健筆，時情誰不許高枝。",
      "明年二月春風裏，江島閒人慰所思。"
    ]
  },
  {
    "volume": 657,
    "sequence": 27,
    "title": "逼試投所知",
    "author": "羅隱",
    "content": [
      "桃在仙翁舊苑傍，暖煙輕靄撲人香。十年此地頻偷眼，二月春風最斷腸。曾恨夢中無好事，也知囊裏有仙方。",
      "尋思仙骨終難得，始與回頭問玉皇。"
    ]
  },
  {
    "volume": 657,
    "sequence": 28,
    "title": "漢江上作",
    "author": "羅隱",
    "content": [
      "漢江波浪淥於苔，每到江邊病眼開。半雨半風終日恨，無名無跡幾時回。雲生岸谷秋陰合，樹接帆檣晚思來。",
      "對此空慚聖明代，忍教纓上有塵埃。"
    ]
  },
  {
    "volume": 657,
    "sequence": 29,
    "title": "秋夜寄進士顧榮",
    "author": "羅隱",
    "content": [
      "秋河耿耿夜沉沉，往事三更盡到心。多病謾勞窺聖代，薄才終是費知音。家山夢後帆千尺，塵土搔來發一簪。",
      "空羨良朋盡高價，可憐東箭與南金。"
    ]
  },
  {
    "volume": 657,
    "sequence": 30,
    "title": "寄渭北徐從事",
    "author": "羅隱",
    "content": [
      "暖雲慵墮柳垂條，驄馬徐郎過渭橋。官秩舊參荀秘監，樽罍今伴霍嫖姚。科隨鵠箭頻曾中，禮向侯弓以重招。",
      "莫恨東風促行李，不多時節卻歸朝。"
    ]
  },
  {
    "volume": 657,
    "sequence": 31,
    "title": "徐寇南逼感事獻江南知己次韻",
    "author": "羅隱",
    "content": [
      "酒闌離思浩無窮，西望維揚憶數公。萬里飄零身未了，一家知獎意曾同。雲橫晉國塵應暗，路轉吳江信不通。",
      "今日便成盧子諒，滿襟珠淚墮霜風。"
    ]
  },
  {
    "volume": 657,
    "sequence": 32,
    "title": "寄三衢孫員外",
    "author": "羅隱",
    "content": [
      "小敷文伯見何時，南望三衢渴複饑。天子未能崇典誥，諸生徒欲戀旌旗。風高綠野苗千頃，露冷平樓酒滿卮。",
      "儘是數旬陪奉處，使君爭肯不相思。"
    ]
  },
  {
    "volume": 657,
    "sequence": 33,
    "title": "淮南送盧端公歸台",
    "author": "羅隱",
    "content": [
      "鳳鸞勢逸九霄寬，北去南來任羽翰。朱紱兩參王儉府，繡衣三領杜林官。道從上國曾匡濟，才向牢盆始重難。",
      "應笑張綱謾生事，埋輪不得在長安。"
    ]
  },
  {
    "volume": 657,
    "sequence": 34,
    "title": "煬帝陵",
    "author": "羅隱",
    "content": [
      "入郭登橋出郭船，紅樓日日柳年年。",
      "君王忍把平陳業，只博雷塘數畝田。"
    ]
  },
  {
    "volume": 657,
    "sequence": 35,
    "title": "馬嵬坡",
    "author": "羅隱",
    "content": [
      "佛屋前頭野草春，貴妃輕骨此為塵。",
      "從來絕色知難得，不破中原未是人。"
    ]
  },
  {
    "volume": 657,
    "sequence": 36,
    "title": "柳",
    "author": "羅隱",
    "content": [
      "灞岸晴來送別頻，相偎相倚不勝春。",
      "自家飛絮猶無定，爭解垂絲絆路人。"
    ]
  },
  {
    "volume": 657,
    "sequence": 37,
    "title": "隋堤柳",
    "author": "羅隱",
    "content": [
      "夾路依依千里遙，路人回首認隋朝。",
      "春風未借宣華意，猶費工夫長綠條。"
    ]
  },
  {
    "volume": 657,
    "sequence": 38,
    "title": "孟浩然墓",
    "author": "羅隱",
    "content": [
      "數步荒榛接舊蹊，寒江漠漠草淒淒。",
      "鹿門黃土無多少，恰到書生塚便低。"
    ]
  },
  {
    "volume": 657,
    "sequence": 39,
    "title": "秦紀",
    "author": "羅隱",
    "content": [
      "長策東鞭及海隅，黿鼉奔走鬼神趨。",
      "憐君未到沙丘日，肯信人間有死無。"
    ]
  },
  {
    "volume": 657,
    "sequence": 40,
    "title": "仙掌",
    "author": "羅隱",
    "content": [
      "掌前流水駐無塵，掌下軒車日日新。",
      "謾向山頭高舉手，何曾招得路行人。"
    ]
  }
]