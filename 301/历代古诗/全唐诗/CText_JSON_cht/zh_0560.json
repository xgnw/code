[
  {
    "volume": 560,
    "sequence": 1,
    "title": "送劉駕歸京",
    "author": "薛能",
    "content": [
      "相逢聽一吟，惟我不降心。在世憂何事，前生得至音。",
      "蒲多南去遠，汾盡北遊深。為宿關亭日，蒼蒼曉欲臨。"
    ]
  },
  {
    "volume": 560,
    "sequence": 2,
    "title": "夏日寺中有懷",
    "author": "薛能",
    "content": [
      "亭午四鄰睡，院中唯鳥鳴。當門塞鴻去，欹枕世人情。",
      "地燥蒼苔裂，天涼晚月生。歸家豈不願，辛苦未知名。"
    ]
  },
  {
    "volume": 560,
    "sequence": 3,
    "title": "夏日蒲津寺居二首",
    "author": "薛能",
    "content": [
      "日日閑車馬，誰來訪此身。一門兼鶴靜，四院與僧鄰。",
      "雨室牆穿溜，風窗筆染塵。空餘氣長在，天子用平人。",
      "故國有如夢，省來長遠遊。清晨起閑院，疏雨似深秋。",
      "宿寢書棱疊，行吟杖跡稠。天晴豈能出，春暖未更裘。"
    ]
  },
  {
    "volume": 560,
    "sequence": 4,
    "title": "北都題崇福寺",
    "author": "薛能",
    "content": [
      "此地潛龍寺，何基即帝台。細花庭樹蔭，清氣殿門開。",
      "長老多相識，旬休暫一來。空空亦擬解，幹進幸無媒。"
    ]
  },
  {
    "volume": 560,
    "sequence": 5,
    "title": "題龍興寺",
    "author": "薛能",
    "content": [
      "高戶列禪房，松門到上方。像開祇樹嶺，人施蜀城香。",
      "地遍磷磷石，江移孑孑檣。林僧語不盡，身役事梁王。"
    ]
  },
  {
    "volume": 560,
    "sequence": 6,
    "title": "題大雲寺西閣",
    "author": "薛能",
    "content": [
      "閣臨偏險寺當山，獨坐西城笑滿顏。四野有歌行路樂，五營無戰射堂閑。鼙和調角秋空外，砧辦征衣落照間。",
      "方擬殺身酬聖主，敢於高處戀鄉關。"
    ]
  },
  {
    "volume": 560,
    "sequence": 7,
    "title": "舟行至平羌",
    "author": "薛能",
    "content": [
      "貔虎直沙壖，嚴更護早眠。簇霜孤驛樹，落日下江船。",
      "暫去非吳起，終休愛魯連。平羌無一術，候吏莫加籩。"
    ]
  },
  {
    "volume": 560,
    "sequence": 8,
    "title": "題開元寺閣",
    "author": "薛能",
    "content": [
      "一閣見一郡，亂流仍亂山。未能終日住，尤愛暫時閑。",
      "唱棹吳門去，啼林杜宇還。高僧不可羨，西景掩禪關。"
    ]
  },
  {
    "volume": 560,
    "sequence": 9,
    "title": "淩雲寺",
    "author": "薛能",
    "content": [
      "像閣與山齊，何人致石梯。萬煙生聚落，一崦露招提。",
      "齋月人來上，殘陽鴿去棲。從邊亦已極，烽火是沈黎。"
    ]
  },
  {
    "volume": 560,
    "sequence": 10,
    "title": "石堂溪",
    "author": "薛能",
    "content": [
      "三面接漁樵，前門向郡橋。岸沙崩橘樹，山徑入茶苗。",
      "夜擁軍煙合，春浮妓舸邀。此心無與醉，花影莫相燒。"
    ]
  },
  {
    "volume": 560,
    "sequence": 11,
    "title": "荔枝樓",
    "author": "薛能",
    "content": [
      "高檻起邊愁，荔枝誰致樓。會須教匠坼，不欲見蠻陬。",
      "樹痹無春影，天連覺漢流。仲宣如可擬，即此是荊州。"
    ]
  },
  {
    "volume": 560,
    "sequence": 12,
    "title": "聖岡",
    "author": "薛能",
    "content": [
      "古跡是何王，平身入石房。遠村通後徑，一郡隔前岡。",
      "晝靜唯禪客，春來有女郎。獨醒回不得，無事可焚香。"
    ]
  },
  {
    "volume": 560,
    "sequence": 13,
    "title": "蜀州鄭史君寄鳥觜茶，因以贈答八韻",
    "author": "薛能",
    "content": [
      "鳥觜擷渾牙，精靈勝鏌鋣。烹嘗方帶酒，滋味更無茶。",
      "拒碾幹聲細，撐封利穎斜。銜蘆齊勁實，啄木聚菁華。",
      "鹽損添常誡，薑宜著更誇。得來拋道藥，攜去就僧家。",
      "旋覺前甌淺，還愁後信賒。千慚故人意，此惠敵丹砂。"
    ]
  },
  {
    "volume": 560,
    "sequence": 14,
    "title": "暇日寓懷寄朝中親友",
    "author": "薛能",
    "content": [
      "命與才違豈自由，我身何負我身愁。臨生白髮方監郡，遙恥青衣懶上樓。過客悶嫌疏妓樂，小兒憨愛□貔貅。",
      "閑吟一寄清朝侶，未必淮陰不拜侯。"
    ]
  },
  {
    "volume": 560,
    "sequence": 15,
    "title": "春日寓懷",
    "author": "薛能",
    "content": [
      "幽拙未謀身，無端患不均。盜憎猶念物，花盡不知春。",
      "井邑常多弊，江山豈有神。犍為何處在，一擬吊埋輪。"
    ]
  },
  {
    "volume": 560,
    "sequence": 16,
    "title": "監郡犍為舟中寓題寄同舍",
    "author": "薛能",
    "content": [
      "一寢閑身萬事空，任天教作假文翁。旗穿島樹孤舟上，家在山亭每日中。疊果盤餐丹橘地，若花床席早梅風。",
      "佳期說盡君應笑，劉表尊前且不同。"
    ]
  },
  {
    "volume": 560,
    "sequence": 17,
    "title": "江柳",
    "author": "薛能",
    "content": [
      "條綠似垂纓，離筵日照輕。向人雖有態，傷我為無情。",
      "橋遠孤臨水，牆低半出營。天津曾此見，亦是愴行行。"
    ]
  },
  {
    "volume": 560,
    "sequence": 18,
    "title": "寄吉諫議",
    "author": "薛能",
    "content": [
      "將迎須學返抽身，合致蹉跎敢效顰。性靜擬歸無上士，跡疏常負有情人。終憑二頃謀婚嫁，謬著千篇斷斧斤。",
      "聞說舊交賢且達，欲彈章甫自羞貧。"
    ]
  },
  {
    "volume": 560,
    "sequence": 19,
    "title": "江上寄情",
    "author": "薛能",
    "content": [
      "天際歸舟浩蕩中，我關王澤道何窮。未為時彥徒經國，尚有邊兵恥佐戎。釀黍氣香村欲社，斫桑春盡野無風。",
      "年來斷定知休處，一樹繁花一畝宮。"
    ]
  },
  {
    "volume": 560,
    "sequence": 20,
    "title": "平蓋觀",
    "author": "薛能",
    "content": [
      "巨柏與山高，玄門靜有猱。春風開野杏，落日照江濤。",
      "白璧心難說，青雲世未遭。天涯望不極，誰識詠離騷。"
    ]
  },
  {
    "volume": 560,
    "sequence": 21,
    "title": "春霽",
    "author": "薛能",
    "content": [
      "久客孤舟上，天涯漱曉津。野芳榿似柳，江霽雪和春。",
      "吏叫能驚鷺，官粗實害身。何當窮蜀境，卻憶滯遊人。"
    ]
  },
  {
    "volume": 560,
    "sequence": 22,
    "title": "春居即事",
    "author": "薛能",
    "content": [
      "雲密露晨暉，西園獨掩扉。雨新臨斷火，春冷著單衣。",
      "榆莢奔風健，蘭芽負土肥。交親不是變，自作寄書稀。"
    ]
  },
  {
    "volume": 560,
    "sequence": 23,
    "title": "邊城寓題",
    "author": "薛能",
    "content": [
      "孤蹇複飄零，天涯若墮螢。東風吹痼疾，暖日極青冥。",
      "蠶市歸農醉，漁舟釣客醒。論邦苦不早，只此負王庭。"
    ]
  },
  {
    "volume": 560,
    "sequence": 24,
    "title": "春日江居寓懷",
    "author": "薛能",
    "content": [
      "歸興乍離邊，蘭橈複錦川。斫春槎枿樹，消雪土膏田。",
      "岸暖尋新菜，舟寒著舊綿。臨邛若個是，欲向酒家眠。"
    ]
  },
  {
    "volume": 560,
    "sequence": 25,
    "title": "邊城作",
    "author": "薛能",
    "content": [
      "行止象分符，監州是戲儒。管排蠻戶遠，出箐鳥巢孤。",
      "北向秦何在，南來蜀已無。懷沙悔不及，只有便乘桴。"
    ]
  },
  {
    "volume": 560,
    "sequence": 26,
    "title": "聞李夷遇下第東歸因以寄贈",
    "author": "薛能",
    "content": [
      "囊中書是居山寫，海畔家貧乞食還。吾子莫愁登第晚，古人惟愛賤遊閑。舟行散適江亭上，郡宴歌吟蠟燭間。",
      "從此樂章休敘戰，漢兵無陣亦無蠻。"
    ]
  },
  {
    "volume": 560,
    "sequence": 27,
    "title": "留題",
    "author": "薛能",
    "content": [
      "茶興複詩心，一甌還一吟。壓春甘蔗冷，喧雨荔枝深。",
      "驟去無遺恨，幽棲已遍尋。蛾眉不可到，高處望千岑。"
    ]
  },
  {
    "volume": 560,
    "sequence": 28,
    "title": "春日北歸舟中有懷",
    "author": "薛能",
    "content": [
      "盡日繞盤飧，歸舟向蜀門。雨幹楊柳渡，山熱杏花村。",
      "淨鏡空山曉，孤燈極浦昏。邊城不是意，回首未終恩。"
    ]
  },
  {
    "volume": 560,
    "sequence": 29,
    "title": "初發嘉州寓題",
    "author": "薛能",
    "content": [
      "勞我是犍為，南征又北移。唯聞杜鵑夜，不見海棠時。",
      "在闇曾無負，含靈合有知。州人若愛樹，莫損召南詩。"
    ]
  },
  {
    "volume": 560,
    "sequence": 30,
    "title": "題漢州西湖",
    "author": "薛能",
    "content": [
      "西湖天下名，可以濯吾纓。況是攜家賞，從妨半驛程。",
      "嘗茶春味渴，斷酒晚懷清。盡得幽人趣，猶嫌守吏迎。",
      "重餐逢角暮，百事喜詩成。坐阻湘江謫，誰為話政聲。"
    ]
  },
  {
    "volume": 560,
    "sequence": 31,
    "title": "自廣漢遊三學山",
    "author": "薛能",
    "content": [
      "殘陽終日望棲賢，歸路攜家得訪禪。世缺一來應薄命，雨留三宿是前緣。詩題不忍離岩下，屐齒難忘在水邊。",
      "猿鳥可知僧可會，此心常似有香煙。"
    ]
  },
  {
    "volume": 560,
    "sequence": 32,
    "title": "三學山開照寺",
    "author": "薛能",
    "content": [
      "盡室遍相將，中方上下方。夜深楠樹遠，春氣陌林香。",
      "聖跡留岩險，靈燈出混茫。何因將慧劍，割愛事空王。"
    ]
  },
  {
    "volume": 560,
    "sequence": 33,
    "title": "雨霽北歸留題三學山",
    "author": "薛能",
    "content": [
      "遠樹平川半夕陽，錦城遙辨立危牆。閑思勝事多遺恨，卻悔公心是謾忙。灌口闕尋慚遠客，峨嵋乖約負支郎。",
      "靈龕一望終何得，謬有人情滿蜀鄉。"
    ]
  },
  {
    "volume": 560,
    "sequence": 34,
    "title": "行次靈龕驛寄西蜀尚書",
    "author": "薛能",
    "content": [
      "北客推車指蜀門，幹陽知已近臨坤。從辭府郭常回首，欲別封疆更感恩。援寡聖朝難望闕，暑催蠶麥得歸村。",
      "雷公解劚沖天氣，白日何辜遣戴盆。"
    ]
  },
  {
    "volume": 560,
    "sequence": 35,
    "title": "雨霽宿望喜驛",
    "author": "薛能",
    "content": [
      "風雷一罷思何清，江水依然浩浩聲。飛鳥旋生啼鳥在，後人常似古人情。將來道路終須達，過去山川實不平。",
      "閑想更逢知舊否，館前楊柳種初成。"
    ]
  },
  {
    "volume": 560,
    "sequence": 36,
    "title": "籌筆驛",
    "author": "薛能",
    "content": [
      "葛相終宜馬革還，未開天意便開山。生欺仲達徒增氣，死見王陽合厚顏。流運有功終是擾，陰符多術得非奸。",
      "當初若欲酬三顧，何不無為似有鰥。"
    ]
  },
  {
    "volume": 560,
    "sequence": 37,
    "title": "通仙洞",
    "author": "薛能",
    "content": [
      "高龕險欲摧，百尺洞門開。白日仙何在，清風客暫來。",
      "臨崖松直上，避石水低回。賈掾曾空去，題詩豈易哉。"
    ]
  },
  {
    "volume": 560,
    "sequence": 38,
    "title": "嘉陵驛見賈島舊題",
    "author": "薛能",
    "content": [
      "賈子命堪悲，唐人獨解詩。左遷今已矣，清絕更無之。",
      "畢竟吾猶許，商量眾莫疑。嘉陵四十字，一一是天資。"
    ]
  },
  {
    "volume": 560,
    "sequence": 39,
    "title": "嘉陵驛",
    "author": "薛能",
    "content": [
      "江濤千疊閣千層，銜尾相隨盡室登。稠樹蔽山聞杜宇，午煙熏日食嘉陵。頻題石上程多破，暫歇泉邊起不能。",
      "如此幸非名利切，益州來日合攜僧。"
    ]
  },
  {
    "volume": 560,
    "sequence": 40,
    "title": "嘉陵驛",
    "author": "薛能",
    "content": [
      "盡室可招魂，蠻餘出蜀門。雹涼隨雨氣，江熱傍山根。",
      "蠶月繰絲路，農時碌碡村。幹將磨欲盡，無位可酬恩。"
    ]
  },
  {
    "volume": 560,
    "sequence": 41,
    "title": "西縣途中二十韻",
    "author": "薛能",
    "content": [
      "野客誤桑麻，從軍帶鏌鋣。豈論之白帝，未合過黃花。",
      "落日投江縣，征塵漱齒牙。蜀音連井絡，秦分隔褒斜。",
      "硤路商逢使，山郵雀啅蛇。憶歸臨角黍，良遇得新瓜。",
      "食久庭陰轉，行多屐齒窪。氣清岩下瀑，煙漫雨餘畬。",
      "黃鳥當蠶候，稀蒿雜麥查。汗涼風似雪，漿度蜜如沙。",
      "野色生肥芋，鄉儀搗散茶。梯航經杜宇，烽候徹苴咩。",
      "逗石流何險，通關運固賒。葛侯真竭澤，劉主合亡家。",
      "陷彼貪功吠，貽為黷武誇。陣圖誰許可，廟貌我揄揶。",
      "閒事休征漢，斯行且詠巴。音繁來有鐸，軏盡去無車。",
      "溢目看風景，清懷嘯月華。焰樵烹紫筍，腰簟憩烏紗。",
      "杞國憂尋悟，臨邛渴自加。移文莫有誚，必不滯天涯。"
    ]
  },
  {
    "volume": 560,
    "sequence": 42,
    "title": "西縣作",
    "author": "薛能",
    "content": [
      "三年西蜀去如沉，西縣西來出萬岑。樹石向聞清漢浪，水風初見綠萍陰。平郊不愛行增氣，好井無疑漱入心。",
      "從此漸知光景異，錦都回首盡愁吟。"
    ]
  },
  {
    "volume": 560,
    "sequence": 43,
    "title": "分山嶺望靈寶峰",
    "author": "薛能",
    "content": [
      "千尋萬仞峰，靈寶號何從。盛立同吾道，貪程阻聖蹤。",
      "嶺奇應有藥，壁峭盡無松。那得休於是，蹉跎亦臥龍。"
    ]
  },
  {
    "volume": 560,
    "sequence": 44,
    "title": "水簾吟",
    "author": "薛能",
    "content": [
      "萬滴相隨萬響兼，路塵天產盡旁沾。源從顥氣何因絕，派助前溪豈覺添。豪客每來清夏葛，愁人才見認秋簷。",
      "嘉名已極終難稱，別是風流不是簾。"
    ]
  },
  {
    "volume": 560,
    "sequence": 45,
    "title": "褒斜道中",
    "author": "薛能",
    "content": [
      "十驛褒斜到處慵，眼前常似接靈蹤。江遙旋入旁來水，山豁猶藏向後峰。鳥徑惡時應立虎，畬田閑日自燒松。",
      "行吟卻笑公車役，夜發星馳半不逢。"
    ]
  },
  {
    "volume": 560,
    "sequence": 46,
    "title": "褒城驛有故元相公舊題詩，因仰歎而作",
    "author": "薛能",
    "content": [
      "鄂相頃題應好池，題雲萬竹與千梨。我來已變當初地，前過應無繼此詩。敢歎臨行殊舊境，惟愁後事劣今時。",
      "閑吟四壁堪搔首，頻見青蘋白鷺鷥。"
    ]
  },
  {
    "volume": 560,
    "sequence": 47,
    "title": "題褒城驛池",
    "author": "薛能",
    "content": [
      "池館通秦檻向衢，舊聞佳賞此踟躕。清涼不散亭猶在，事力何銷舫已無。釣客坐風臨島嶼，牧牛當雨食菰蒲。",
      "西川吟吏偏思葺，只恐歸尋水亦枯。"
    ]
  },
  {
    "volume": 560,
    "sequence": 48,
    "title": "送崔學士赴東川",
    "author": "薛能",
    "content": [
      "羽人仙籍冠浮丘，欲作酂侯且蜀侯，導騎已多行劍閣，親軍全到近綿州。文翁勸學人應戀，魏絳和戎戍自休。",
      "唯有夜樽歡莫厭，廟堂他日少閒遊。"
    ]
  },
  {
    "volume": 560,
    "sequence": 49,
    "title": "海棠",
    "author": "薛能",
    "content": [
      "酷烈複離披，玄功莫我知。青苔浮落處，暮柳間開時。",
      "帶醉遊人插，連陰被叟移。晨前清露濕，晏後惡風吹。",
      "香少傳何許，妍多畫半遺。島蘇漣水脈，庭綻粒松枝。",
      "偶泛因沉硯，閑飄欲亂棋。繞山生玉壘，和郡遍坤維。",
      "負賞慚休飲，牽吟分失饑。明年應不見，留此贈巴兒。"
    ]
  },
  {
    "volume": 560,
    "sequence": 50,
    "title": "詠夾徑菊",
    "author": "薛能",
    "content": [
      "夾徑盡黃英，不通人並行。幾曾相對綻，元自兩行生。",
      "叢比高低等，香連左右並。畔搖風勢斷，中夾日華明。",
      "間隔蛩吟隔，交橫蝶亂橫。頻應泛桑落，摘處近前楹。"
    ]
  },
  {
    "volume": 560,
    "sequence": 51,
    "title": "碧鮮亭春題竹",
    "author": "薛能",
    "content": [
      "竹少竹更重，碧鮮疆更名。有欄常憑立，無徑獨穿行。",
      "夕月陰何亂，春風葉盡輕。已聞圖畫客，兼寫薛先生。"
    ]
  },
  {
    "volume": 560,
    "sequence": 52,
    "title": "行徑",
    "author": "薛能",
    "content": [
      "盤徑入依依，旋驚幽鳥飛。尋多苔色古，踏碎籜聲微。",
      "鞭節橫妨戶，枝梢動拂衣。前溪聞到處，應接釣魚磯。"
    ]
  },
  {
    "volume": 560,
    "sequence": 53,
    "title": "新柳",
    "author": "薛能",
    "content": [
      "輕輕須重不須輕，眾木難成獨早成。柔性定勝剛性立，一枝還引萬枝生。天鐘和氣元無力，時遇風光別有情。",
      "誰道少逢知己用，將軍因此建雄名。"
    ]
  },
  {
    "volume": 560,
    "sequence": 54,
    "title": "牡丹四首",
    "author": "薛能",
    "content": [
      "異色稟陶甄，常疑主者偏。眾芳殊不類，一笑獨奢妍。",
      "顆折羞含懶，叢虛隱陷圓。亞心堆勝被，美色豔於蓮。",
      "品格如寒食，精光似少年。種堪收子子，價合易賢賢。",
      "迥秀應無妒，奇香稱有仙。深陰宜映幕，富貴助開筵。",
      "蜀水爭能染，巫山未可憐。數難忘次第，立困戀傍邊。",
      "逐日愁風雨，和星祝夜天。且從留盡賞，離此便歸田。",
      "萬朵照初筵，狂游憶少年。曉光如曲水，顏色似西川。",
      "白向庚辛受，朱從造化研。眾開成伴侶，相笑極神仙。",
      "見焰甯勞火，聞香不帶煙。自高輕月桂，非偶賤池蓮。",
      "影接雕盤動，叢遭惡草偏。招歡憂事阻，就臥覺情牽。",
      "四面宜綈錦，當頭稱管弦。泊來鶯定憶，粉擾蝶何顛。",
      "蘇息承朝露，滋榮仰霽天。壓欄多盡好，敵國貴宜然。",
      "未落須迷醉，因茲任病纏。人誰知極物，空負感麟篇。",
      "去年零落暮春時，淚濕紅箋怨別離。常恐便隨巫峽散，何因重有武陵期。傳情每向馨香得，不語還應彼此知。",
      "欲就欄邊安枕席，夜深閑共說相思。",
      "牡丹愁為牡丹饑，自惜多情欲瘦羸。濃豔冷香初蓋後，好風乾雨正開時。吟蜂遍坐無閑蕊，醉客曾偷有折枝。",
      "京國別來誰占玩，此花光景屬吾詩。"
    ]
  },
  {
    "volume": 560,
    "sequence": 55,
    "title": "使院栽葦",
    "author": "薛能",
    "content": [
      "戛戛複差差，一叢千萬枝。格如僧住處，栽得吏閒時。",
      "筍自廳中出，根從府外移。從軍無宿例，空想夜風吹。"
    ]
  },
  {
    "volume": 560,
    "sequence": 56,
    "title": "失鶴二首",
    "author": "薛能",
    "content": [
      "偶背雕籠與我違，四方端佇竟忘歸。誰家白日雲間見，何處滄洲雨裏飛。曾啄稻粱殘粒在，舊翹泥潦半蹤稀。",
      "憑人轉覺多相誤，盡道皤然作令威。",
      "華表翹風未可期，變丁投衛兩堪疑。應緣失路防人損，空有歸心最我知。但見空籠拋夕月，若何無樹宿荒陂。",
      "不然直道高空外，白水青山屬臘師。"
    ]
  },
  {
    "volume": 560,
    "sequence": 57,
    "title": "答賈支使寄鶴",
    "author": "薛能",
    "content": [
      "瑞羽奇姿踉蹌形，稱為仙馭過清冥。何年厚祿曾居衛，幾世前身本姓丁。幸有遠雲兼遠水，莫臨華表望華亭。",
      "勞君贈我清歌侶，將去田園夜坐聽。"
    ]
  },
  {
    "volume": 560,
    "sequence": 58,
    "title": "陳州刺史寄鶴",
    "author": "薛能",
    "content": [
      "臨風高視聳奇形，渡海沖天想盡經。因得羽儀來合浦，便無魂夢去華亭。春飛見境乘桴切，夜唳聞時醉枕醒。",
      "南守欲知多少重，撫毛千萬喚丁丁。"
    ]
  },
  {
    "volume": 560,
    "sequence": 59,
    "title": "孔雀",
    "author": "薛能",
    "content": [
      "偶有功名正俗才，靈禽何事降瑤台。天仙黼黻毛應是，宮後屏幃尾忽開。曾處嶂中真霧隱，每過庭下似春來。",
      "佳人為我和衫拍，遣作傞傞送一杯。"
    ]
  },
  {
    "volume": 560,
    "sequence": 60,
    "title": "鄜州進白野鵲",
    "author": "薛能",
    "content": [
      "輕毛疊雪翅開霜，紅觜能深練尾長。名應玉符朝北闕，色柔金性瑞西方。不憂雲路填河遠，為對天顏送喜忙。",
      "從此定知棲息處，月宮瓊樹是仙鄉。"
    ]
  },
  {
    "volume": 560,
    "sequence": 61,
    "title": "早蟬",
    "author": "薛能",
    "content": [
      "不見上庭樹，日高聲忽吟。他人豈無耳，遠客自關心。",
      "暫落還因雨，橫飛亦向林。分明去年意，從此漸聞砧。"
    ]
  },
  {
    "volume": 560,
    "sequence": 62,
    "title": "申湖",
    "author": "薛能",
    "content": [
      "昔年依峽寺，每日見申湖。下淚重來此，知心一已無。",
      "雨霖舟色暗，岸拔木形枯。舊境深相惱，新春宛不殊。",
      "方來尋熟侶，起去恨驚鳧。忍事花何笑，喧吟瀑正粗。",
      "堪憂從宦到，倍遣曩懷孤。上馬終回首，傍人怪感籲。"
    ]
  },
  {
    "volume": 560,
    "sequence": 63,
    "title": "謝劉相寄天柱茶",
    "author": "薛能",
    "content": [
      "兩串春團敵夜光，名題天柱印維揚。偷嫌曼倩桃無味，搗覺嫦娥藥不香。惜恐被分緣利市，盡應難覓為供堂。",
      "粗官寄與真拋卻，賴有詩情合得嘗。"
    ]
  },
  {
    "volume": 560,
    "sequence": 64,
    "title": "題後集",
    "author": "薛能",
    "content": [
      "詩源何代失澄清，處處狂波汙後生。常感道孤吟有淚，卻緣風壞語無情。難甘惡少欺韓信，枉被諸侯殺禰衡。",
      "縱到緱山也無益，四方聯絡盡蛙聲。"
    ]
  },
  {
    "volume": 560,
    "sequence": 65,
    "title": "秋晚送無可上人",
    "author": "薛能",
    "content": [
      "半夜覺松雨，照書燈悄然。河聲才淅瀝，舊業近潺湲。",
      "坐滴寒更盡，吟驚宿鶴遷。相思不相見，日短複愁牽。"
    ]
  },
  {
    "volume": 560,
    "sequence": 66,
    "title": "贈源寂禪師",
    "author": "薛能",
    "content": [
      "瓶缽鎮隨腰，怡然處寂寥。門禪從北祖，僧格似南朝。",
      "性近徒相許，緣多愧未銷。何傳能法慧，此岸要津橋。"
    ]
  },
  {
    "volume": 560,
    "sequence": 67,
    "title": "贈禪師",
    "author": "薛能",
    "content": [
      "嗜欲本無性，此生長在禪。九州空有路，一室獨多年。",
      "鳴磬微塵落，移瓶濕地圓。相尋偶同宿，星月坐忘眠。"
    ]
  },
  {
    "volume": 560,
    "sequence": 68,
    "title": "夏日青龍寺尋僧二首",
    "author": "薛能",
    "content": [
      "帝裏欲何待，人間無闕遺。不能安舊隱，都屬擾明時。",
      "違理須齊辱，雄圖豈藉知。縱橫悉已誤，斯語是吾師。",
      "得官殊未喜，失計是忘愁。不是無心速，焉能有自由。",
      "涼風盈夏扇，蜀茗半形甌。笑向權門客，應難見道流。"
    ]
  },
  {
    "volume": 560,
    "sequence": 69,
    "title": "寄題巨源禪師",
    "author": "薛能",
    "content": [
      "風雨禪思外，應殘木槿花。何年別鄉土，一衲代袈裟。",
      "日氣侵瓶暖，雷聲動枕斜。還當掃樓影，天晚自煎茶。"
    ]
  },
  {
    "volume": 560,
    "sequence": 70,
    "title": "題河中亭子",
    "author": "薛能",
    "content": [
      "河擘雙流島在中，島中亭上正南空，蒲根舊浸臨關道，沙色遙飛傍苑風。晴見樹卑知嶽大，晚聞車亂覺橋通。",
      "無窮勝事應須宿，霜白蒹葭月在東。"
    ]
  },
  {
    "volume": 560,
    "sequence": 71,
    "title": "逢友人邊游回",
    "author": "薛能",
    "content": [
      "遊子新從絕塞回，自言曾上李陵台。",
      "尊前語盡北風起，秋色蕭條胡雁來。"
    ]
  },
  {
    "volume": 560,
    "sequence": 72,
    "title": "春雨",
    "author": "薛能",
    "content": [
      "電闊照潺潺，驚流往復還。遠聲如有洞，迷色似無山。",
      "利物乾坤內，並風竹樹間。靜思來朔漠，愁望滿柴關。",
      "迸濕消塵慮，吹風觸疾顏。誰知草茅徑，沾此尚虛閑。"
    ]
  },
  {
    "volume": 560,
    "sequence": 73,
    "title": "夏雨",
    "author": "薛能",
    "content": [
      "何處發天涯，風雷一道賒。去聲隨地急，殘勢傍樓斜。",
      "透樹垂紅葉，沾塵帶落花。瀟湘無限思，閑看下蒹葭。"
    ]
  },
  {
    "volume": 560,
    "sequence": 74,
    "title": "秋夜山中述事",
    "author": "薛能",
    "content": [
      "初宵門未掩，獨坐對霜空。極目故鄉月，滿溪寒草風。",
      "樵聲當嶺上，僧語在雲中。正恨歸期晚，蕭蕭聞塞鴻。"
    ]
  },
  {
    "volume": 560,
    "sequence": 75,
    "title": "長安道",
    "author": "薛能",
    "content": [
      "汲汲複營營，東西連兩京。關繻古若在，山嶽累應成。",
      "各自有身事，不相知姓名。交馳兼眾類，分散入重城。",
      "此去應無盡，萬方人旋生。空餘片言苦，來往覓劉楨。"
    ]
  },
  {
    "volume": 560,
    "sequence": 76,
    "title": "酬泗州韋中丞埇上日寄贈兼次本韻",
    "author": "薛能",
    "content": [
      "魯儒相悟欲成空，學盡文章不見功。官自掖垣飄海上，鎮從隨岸入山中。嘗遭火發瞿雲宅，爭得天如老氏弓。",
      "何意杜陵懷寶客，也隨迷路出關東。"
    ]
  },
  {
    "volume": 560,
    "sequence": 77,
    "title": "泛觴池",
    "author": "薛能",
    "content": [
      "通咽遠華樽，泛觴名自君。淨看籌見影，輕動酒生紋。",
      "細滴隨杯落，來聲就浦分。便應半酣後，清冷漱兼雲。"
    ]
  }
]