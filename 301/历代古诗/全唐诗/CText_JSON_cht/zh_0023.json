[
  {
    "volume": 23,
    "sequence": 1,
    "title": "琴曲歌辭：白雪歌",
    "author": "貫休",
    "content": [
      "列鼎佩金章，淚眼看風枝。卻思食藜藿，身作屠沽兒。",
      "負米無遠近，所希升鬥歸。為人無貴賤，莫學雞狗肥。",
      "斯言如不忘，別更無光輝。斯言如或忘，即安用人為。"
    ]
  },
  {
    "volume": 23,
    "sequence": 2,
    "title": "琴曲歌辭：湘妃",
    "author": "劉長卿",
    "content": [
      "帝子不可見，秋風來暮思。嬋娟湘江月，千載空蛾眉。"
    ]
  },
  {
    "volume": 23,
    "sequence": 3,
    "title": "琴曲歌辭：湘妃",
    "author": "李賀",
    "content": [
      "筠竹千年老不死，長伴秦娥蓋湘水。蠻娘吟弄滿寒空，九山靜綠淚花紅。離鸞別鳳煙梧中，巫雲蜀雨遙相通。",
      "幽愁秋氣上青楓，涼夜波間吟古龍。"
    ]
  },
  {
    "volume": 23,
    "sequence": 4,
    "title": "琴曲歌辭：湘妃怨",
    "author": "孟郊",
    "content": [
      "南巡竟不返，帝子怨逾積。萬里喪蛾眉，瀟湘水空碧。",
      "冥冥荒山下，古廟收貞魄。喬木深青春，清光滿瑤席。",
      "搴芳徒有薦，靈意殊脈脈。玉佩不可親，裴回煙波夕。"
    ]
  },
  {
    "volume": 23,
    "sequence": 5,
    "title": "琴曲歌辭：湘妃怨",
    "author": "陳羽",
    "content": [
      "二妃怨處雲沉沉，二妃哭處湘水深。",
      "商人酒滴廟前草，蕭颯風生斑竹林。"
    ]
  },
  {
    "volume": 23,
    "sequence": 6,
    "title": "琴曲歌辭：湘妃列女操",
    "author": "鮑溶",
    "content": [
      "有虞夫人哭虞後，淑女何事又傷離。竹上淚跡生不盡，寄哀雲和五十絲。雲和經奏鈞天曲，乍聽寶琴遙嗣續。",
      "三湘測測流急綠，秋夜露寒蜀帝飛。楓林月斜楚臣宿，更疑川宮日黃昏。暗攜女手殷勤言，環佩玲瓏有無間。",
      "終疑既遠雙悄悄，蒼梧舊雲豈難召，老猿心寒不可嘯。",
      "目眄眄兮意蹉跎，魂騰騰兮驚秋波。曲一盡兮憶再奏，眾弦不聲且如何。"
    ]
  },
  {
    "volume": 23,
    "sequence": 7,
    "title": "琴曲歌辭：湘夫人",
    "author": "鄒紹先",
    "content": [
      "楓葉下秋渚，二妃愁渡湘。疑山空杳藹，何處望君王。",
      "日落水雲裏，油油心自傷。"
    ]
  },
  {
    "volume": 23,
    "sequence": 8,
    "title": "琴曲歌辭：湘夫人",
    "author": "李頎",
    "content": [
      "九嶷日已暮，三湘雲複愁。窅藹羅袂色，潺湲江水流。",
      "佳期來北渚，捐玦在芳洲。"
    ]
  },
  {
    "volume": 23,
    "sequence": 9,
    "title": "琴曲歌辭：湘夫人",
    "author": "郎士元",
    "content": [
      "娥眉對湘水，遙哭蒼梧間。萬乘既已歿，孤舟誰忍還。",
      "至今楚山上，猶有淚痕斑。南有涔陽路，渺渺多新愁。",
      "昔神降回時，風波江上秋。彩雲忽無處，碧水空安流。"
    ]
  },
  {
    "volume": 23,
    "sequence": 10,
    "title": "琴曲歌辭：霹靂引",
    "author": "沈佺期",
    "content": [
      "歲七月，火伏而金生。客有鼓瑟於門者，奏霹靂之商聲。",
      "始戛羽以騞砉，終扣宮而砰駖。電耀耀兮龍躍，雷闐闐兮雨冥。氣嗚唅以會雅，態欻翕以橫生。",
      "有如驅千旗，制五兵，截荒虺，斫長鯨。孰與廣陵比，意別鶴儔精而已。俾我雄子魄動，毅夫發立，懷恩不淺，武義雙輯。視胡若芥，翦羯如拾。豈徒慨慷中筵，備群娛之翕習哉。"
    ]
  },
  {
    "volume": 23,
    "sequence": 11,
    "title": "琴曲歌辭：拘幽操",
    "author": "韓愈",
    "content": [
      "目掩掩兮其凝其盲，耳肅肅兮聽不聞聲。",
      "朝不日出兮夜不見月與星，有知無知兮為死為生。",
      "嗚呼！臣罪當誅兮天王聖明。"
    ]
  },
  {
    "volume": 23,
    "sequence": 12,
    "title": "琴曲歌辭：越裳操",
    "author": "韓愈",
    "content": [
      "雨之施，物以孳。我何意於彼為？自周之先，其艱其勤。",
      "以有疆宇，私我後人。我祖在上，四方在下。",
      "厥臨孔威，敢戲以侮。孰荒於門，孰治于田。四海既均，越裳是臣。"
    ]
  },
  {
    "volume": 23,
    "sequence": 13,
    "title": "琴曲歌辭：岐山操",
    "author": "韓愈",
    "content": [
      "我家於豳，自我先公。伊我承緒，敢有不同。",
      "今狄之人，將土我疆。民為我戰，誰使死傷。",
      "彼岐有岨，我往獨處。人莫餘追，無思我悲。"
    ]
  },
  {
    "volume": 23,
    "sequence": 14,
    "title": "琴曲歌辭：履霜操",
    "author": "韓愈",
    "content": [
      "父兮兒寒，母兮兒饑。兒罪當笞，逐兒何為。",
      "兒在中野，以宿以處。四無人聲，誰與兒語。",
      "兒寒何衣，兒饑何食。兒行于野，履霜以足。",
      "母生眾兒，有母憐之。獨無母憐，兒甯不悲。"
    ]
  },
  {
    "volume": 23,
    "sequence": 15,
    "title": "琴曲歌辭：雉朝飛操",
    "author": "李白",
    "content": [
      "麥隴青青三月時，白雉朝飛挾兩雌。錦衣綺翼何離褷，犢牧采薪感之悲。春天和，白日暖，啄食飲泉勇氣滿，爭雄鬥死繡頸斷。雉子班奏急管弦，心傾美酒盡玉碗。",
      "枯楊枯楊爾生荑，我獨七十而孤棲。彈弦寫恨意不盡，瞑目歸黃泥。"
    ]
  },
  {
    "volume": 23,
    "sequence": 16,
    "title": "琴曲歌辭：雉朝飛操",
    "author": "韓愈",
    "content": [
      "雉之飛，於朝日。群雌孤雄，意氣橫出。當東而西，當啄而飛。隨飛隨啄，群雌粥粥。嗟我雖人，曾不如彼雉雞。生身七十年，無一妾與妃。"
    ]
  },
  {
    "volume": 23,
    "sequence": 17,
    "title": "琴曲歌辭：雉朝飛操",
    "author": "張祜",
    "content": [
      "朝陽隴東泛暖景，雙啄雙飛雙顧影。朱冠錦襦聊日整，漠漠霧中如衣褧。傷心盧女弦，七十老翁長獨眠。",
      "雄飛在草雌在田，衷腸結憤氣呵天。聖人在上心不偏，翁得女妻甚可憐。"
    ]
  },
  {
    "volume": 23,
    "sequence": 18,
    "title": "琴曲歌辭：思歸引",
    "author": "張祜",
    "content": [
      "重重作閨清旦鐍，兩耳深聲長不徹。深宮坐愁百年身，一片玉中生憤血。焦桐罷彈絲自絕，漠漠暗魂愁夜月。",
      "故鄉不歸誰共穴，石上作蒲蒲九節。"
    ]
  },
  {
    "volume": 23,
    "sequence": 19,
    "title": "琴曲歌辭：猗蘭操",
    "author": "韓愈",
    "content": [
      "蘭之猗猗，揚揚其香。不采而佩，于蘭何傷。",
      "今天之旋，其曷為然。我行四方，以日以年。",
      "雪霜貿貿，薺麥之茂。子如不傷，我不爾覯。",
      "薺麥之茂，薺麥之有。君子之傷，君子之守。"
    ]
  },
  {
    "volume": 23,
    "sequence": 20,
    "title": "琴曲歌辭：幽蘭",
    "author": "崔塗",
    "content": [
      "幽植眾能知，貞芳只暗持。自無君子佩，未是國香衰。",
      "白露沾長早，青春每到遲。不知當路草，芳馥欲何為。"
    ]
  },
  {
    "volume": 23,
    "sequence": 21,
    "title": "琴曲歌辭：將歸操",
    "author": "韓愈",
    "content": [
      "秋之水兮其色幽幽，我將濟兮不得其由。",
      "涉其淺兮石齧我足，乘其深兮龍入我舟。",
      "我濟而悔兮將安歸尤。歸乎歸乎，無與石鬥兮無應龍求。"
    ]
  },
  {
    "volume": 23,
    "sequence": 22,
    "title": "琴曲歌辭：龜山操",
    "author": "韓愈",
    "content": [
      "龜之氣兮不能雲雨，龜之枿兮不中樑柱，龜之大兮只以奄魯。知將隳兮哀莫余伍，周公有鬼兮嗟餘歸輔。"
    ]
  },
  {
    "volume": 23,
    "sequence": 23,
    "title": "琴曲歌辭：殘形操",
    "author": "韓愈",
    "content": [
      "有獸維狸兮我夢得之，其身孔明兮而頭不知。",
      "吉凶何為兮覺坐而思，巫咸上天兮識者其誰。"
    ]
  },
  {
    "volume": 23,
    "sequence": 24,
    "title": "琴曲歌辭：雙燕離",
    "author": "李白",
    "content": [
      "雙燕複雙燕，雙飛令人羨。玉樓珠閣不獨棲，金窗繡戶長相見。柏梁失火去，因入吳王宮。",
      "吳宮又焚蕩，雛盡巢亦空。憔悴一身在，孀雌憶故雄。",
      "雙飛難再得，傷我寸心中。"
    ]
  },
  {
    "volume": 23,
    "sequence": 25,
    "title": "琴曲歌辭：列女操",
    "author": "孟郊",
    "content": [
      "梧桐相待老，鴛鴦會雙死。貞婦貴殉夫，舍生亦如此。",
      "波瀾誓不起，妾心井中水。"
    ]
  },
  {
    "volume": 23,
    "sequence": 26,
    "title": "琴曲歌辭：別鵠操",
    "author": "韓愈",
    "content": [
      "雄鵠銜枝來，雌鵠啄泥歸。巢成不生子，大義當乖離。",
      "江漢水之大，鵠身鳥之微。更無相逢日，安可相隨飛。"
    ]
  },
  {
    "volume": 23,
    "sequence": 27,
    "title": "琴曲歌辭：別鶴",
    "author": "楊巨源",
    "content": [
      "海鶴一為別，高程方杳然。影搖江海路，思結瀟湘天。",
      "皎然仰白日，真姿棲紫煙。含情九霄際，顧侶五雲前。",
      "遐心屬清都，淒響激朱弦。超搖間雲雨，迢遞各山川。",
      "東南信多水，會合當有年。雄飛戾冥寞，此意何由傳。"
    ]
  },
  {
    "volume": 23,
    "sequence": 28,
    "title": "琴曲歌辭：別鶴",
    "author": "王建",
    "content": [
      "主人一去池水絕，池鶴散飛不相別。青天漫漫碧海重，知向何山風雪中。萬里雖然音影在，向心終是死生同。",
      "池邊巢破松樹死，樹頭年年烏生子。"
    ]
  },
  {
    "volume": 23,
    "sequence": 29,
    "title": "琴曲歌辭：別鶴",
    "author": "張籍",
    "content": [
      "雙鶴出雲溪，分飛各自迷。空巢在松杪，折羽落江泥。",
      "尋水終不飲，逢林亦未棲。別離應易老，萬里兩淒淒。"
    ]
  },
  {
    "volume": 23,
    "sequence": 30,
    "title": "琴曲歌辭：別鶴",
    "author": "杜牧",
    "content": [
      "分飛共所從，六翮勢摧風。聲斷碧雲外，影孤明月中。",
      "青田歸路遠，月桂舊巢空。矯翼知何處，天涯不可窮。"
    ]
  },
  {
    "volume": 23,
    "sequence": 31,
    "title": "琴曲歌辭：走馬引",
    "author": "李賀",
    "content": [
      "我有辭鄉劍，玉鋒堪截雲。襄陽走馬客，意氣自生春。",
      "朝嫌劍光靜，暮嫌劍花冷。能持劍向人，不解持照身。"
    ]
  },
  {
    "volume": 23,
    "sequence": 32,
    "title": "琴曲歌辭：昭君怨",
    "author": "白居易",
    "content": [
      "明妃風貌最娉婷，合在椒房應四星。只得當年備宮掖，何曾專夜奉幃屏。見疏從道迷圖畫，知屈那教配虜庭。",
      "自是君恩薄如紙，不須一向恨丹青。"
    ]
  },
  {
    "volume": 23,
    "sequence": 33,
    "title": "琴曲歌辭：昭君怨二首",
    "author": "張祜",
    "content": [
      "萬里邊城遠，千山行路難。舉頭惟見月，何處是長安。",
      "漢庭無大議，戎虜幾先和。莫羨傾城色，昭君恨最多。"
    ]
  },
  {
    "volume": 23,
    "sequence": 34,
    "title": "琴曲歌辭：昭君怨",
    "author": "梁氏瓊",
    "content": [
      "自古無和親，貽災到妾身。胡風嘶去馬，漢月吊行輪。",
      "衣薄狼山雪，妝成虜塞春。回看父母國，生死畢胡塵。"
    ]
  },
  {
    "volume": 23,
    "sequence": 35,
    "title": "琴曲歌辭：明妃怨",
    "author": "楊淩",
    "content": [
      "漢國明妃去不還，馬駝弦管向陰山。",
      "匣中縱有菱花鏡，羞對單于照舊顏。"
    ]
  },
  {
    "volume": 23,
    "sequence": 36,
    "title": "琴曲歌辭：蔡氏五弄：游春曲二首",
    "author": "王涯",
    "content": [
      "萬樹江邊杏，新開一夜風。滿園深淺色，照在綠波中。",
      "上苑何窮樹，花開次第新。香車與絲騎，風靜亦生塵。"
    ]
  },
  {
    "volume": 23,
    "sequence": 37,
    "title": "琴曲歌辭：蔡氏五弄：游春辭二首",
    "author": "王涯",
    "content": [
      "曲江絲柳變煙條，寒骨冰隨暖氣銷。",
      "才見春光生綺陌，已聞清樂動雲韶。",
      "經過柳陌與桃蹊，尋逐風光著處迷。",
      "鳥度時時沖絮起，花繁袞袞壓枝低。"
    ]
  },
  {
    "volume": 23,
    "sequence": 38,
    "title": "琴曲歌辭：蔡氏五弄：遊春辭三首",
    "author": "令狐楚",
    "content": [
      "晚遊臨碧殿，日上望春亭。芳樹羅仙仗，晴山展翠屏。",
      "一夜好風吹，新花一萬枝。風前調玉管，花下簇金羈。",
      "閶闔春風起，蓬萊雪水消。相將折楊柳，爭取最長條。"
    ]
  },
  {
    "volume": 23,
    "sequence": 39,
    "title": "琴曲歌辭：蔡氏五弄：淥水曲",
    "author": "李白",
    "content": [
      "淥水明秋月，南湖采白蘋。荷花嬌欲語，愁殺蕩舟人。"
    ]
  },
  {
    "volume": 23,
    "sequence": 40,
    "title": "琴曲歌辭：蔡氏五弄：淥水辭",
    "author": "李賀",
    "content": [
      "今宵好風月，阿侯在何處。為有傾城色，翻成足愁苦。",
      "東湖採蓮葉，南湖拔蒲根。未持寄小姑，且持感愁魂。"
    ]
  },
  {
    "volume": 23,
    "sequence": 41,
    "title": "琴曲歌辭：蔡氏五弄：幽居弄",
    "author": "顧況",
    "content": [
      "苔衣生，花露滴，月入西林蕩東壁。扣商占角兩三聲，洞戶溪窗一冥寂。獨去滄洲無四鄰，身嬰世網此何身。",
      "關情命曲寄惆悵，久別江南山裏人。"
    ]
  },
  {
    "volume": 23,
    "sequence": 42,
    "title": "琴曲歌辭：蔡氏五弄：秋思二首",
    "author": "李白",
    "content": [
      "春陽如昨日，碧樹鳴黃鸝。蕪然蕙草暮，颯爾涼風吹。",
      "天秋木葉下，月冷莎雞悲。坐愁群芳歇，白露凋華滋。",
      "閼氏黃葉落，妾望白登臺。月出碧雲斷，蟬聲秋色來。",
      "胡兵沙塞合，漢使玉關回。征客無歸日，空悲蕙草摧。"
    ]
  },
  {
    "volume": 23,
    "sequence": 43,
    "title": "琴曲歌辭：蔡氏五弄：秋思二首",
    "author": "鮑溶",
    "content": [
      "胡風吹雁翼，遠別無人鄉。君近雁來處，幾回斷君腸。",
      "昔奉千日書，撫心怨星霜。無書又千日，世路重茫茫。",
      "燕國有佳麗，蛾眉富春光。自然君歸晚，花落君空堂。",
      "君其若不然，歲晚雙鴛鴦。顧兔蝕殘月，幽光不如星。",
      "女兒晚事夫，顏色同秋螢。秋日邊馬思，武夫不遑甯。",
      "燕歌易水怨，劍舞蛟龍腥。風折連枝樹，水翻無蒂萍。",
      "立身多戶門，何必燕山銘。生世不如鳥，雙雙比翼翎。",
      "季秋天地間，萬物生意足。我憂長於生，安得及草木。",
      "試從古人願，致酒歌秉燭。燕趙皆世人，詎能長似玉。",
      "俯憐老期近，仰視日車速。蕭颯禦風君，魂夢願相逐。",
      "百年夜銷半，端為垂纓束。"
    ]
  },
  {
    "volume": 23,
    "sequence": 44,
    "title": "琴曲歌辭：蔡氏五弄：秋思",
    "author": "司空曙",
    "content": [
      "靜與懶相偶，年將衰共催。前途歡不集，往事恨空來。",
      "晝景委紅葉，月華鋪綠苔。沉思更何有，結坐玉琴哀。"
    ]
  },
  {
    "volume": 23,
    "sequence": 45,
    "title": "琴曲歌辭：蔡氏五弄：秋思",
    "author": "司空圖",
    "content": [
      "身病時亦危，逢秋多慟哭。風波一搖盪，天地幾翻覆。",
      "孤螢出荒池，落葉穿破屋。勢利長草草，何人訪幽獨。"
    ]
  },
  {
    "volume": 23,
    "sequence": 46,
    "title": "琴曲歌辭：蔡氏五弄：秋思二首",
    "author": "王涯",
    "content": [
      "網軒涼吹動輕衣，夜聽更長玉漏稀。",
      "月渡天河光轉濕，鵲驚秋樹葉頻飛。",
      "宮連太液見蒼波，暑氣微清秋意多。",
      "一夜輕風蘋末起，露珠翻盡滿池荷。"
    ]
  },
  {
    "volume": 23,
    "sequence": 47,
    "title": "琴曲歌辭：胡笳十八拍",
    "author": "劉商",
    "content": [
      "漢室將衰兮四夷不賓，動干戈兮征戰頻。",
      "哀哀父母生育我，見離亂兮當此辰。紗窗對鏡未經事，將謂珠簾能蔽身。一朝虜騎入中國，蒼黃處處逢胡人。",
      "忽將薄命委鋒鏑，可惜紅顏隨虜塵。",
      "馬上將余向絕域，厭生求死死不得。戎羯腥膻豈是人，豺狼喜怒難姑息。行盡天山足霜霰，風土蕭條近胡國。",
      "萬里重陰鳥不飛，寒沙莽莽無南北。",
      "如羈囚兮在縲絏，憂慮萬端無處說。使餘力兮翦餘發，食餘肉兮飲餘血。誠知殺身願如此，以余為妻不如死。",
      "早被蛾眉累此身，空悲弱質柔如水。",
      "山川路長誰記得，何處天涯是鄉國。自從驚怖少精神，不覺風霜損顏色。夜中歸夢來又去，朦朧豈解傳消息。",
      "漫漫胡天叫不聞，明明漢月應相識。",
      "水頭宿兮草頭坐，風吹漢地衣裳破。羊脂沐發長不梳，羔子皮裘領仍左。狐襟貉袖腥複膻，晝披行兮夜披臥。",
      "氈帳時移無定居，日月長兮不可過。",
      "怪得春光不來久，胡中風土無花柳。天翻地覆誰得知，如今正南看北斗。姓名音信兩不通，終日經年常閉口。",
      "是非取與在指撝，言語傳情不如手。",
      "男兒婦人帶弓箭，塞馬蕃羊臥霜霰。寸步東西豈自由，偷生乞死非情願。龜茲篳篥愁中聽，碎葉琵琶夜深怨。",
      "竟夕無雲月上天，故鄉應得重相見。",
      "憶昔私家恣嬌小，遠取珍禽學馴擾。如今淪棄念故鄉，悔不當初放林表。朔風蕭蕭寒日暮，星河寥落胡天曉。",
      "旦夕思歸不得歸，愁心想似籠中鳥。",
      "當日蘇武單于問，道是賓鴻解傳信。學他刺血寫得書，書上千重萬重恨。髯胡少年能走馬，彎弓射飛無遠近。",
      "遂令邊雁轉怕人，絕域何由達方寸。",
      "恨淩辱兮惡腥膻，憎胡地兮怨胡天。生得胡兒欲棄捐，及生母子情宛然。貌殊語異憎還愛，心中不覺常相牽。",
      "朝朝暮暮在眼前，腹生手養甯不憐。",
      "日來月往相推遷，迢迢星歲欲周天。無冬無夏臥霜霰，水凍草枯為一年。漢家甲子有正朔，絕域三光空自懸。",
      "幾回鴻雁來又去，腸斷蟾蜍虧複圓。",
      "破瓶落井空永沉，故鄉望斷無歸心。寧知遠使問姓名，漢語泠泠傳好音。夢魂幾度到鄉國，覺後翻成哀怨深。",
      "如今果是夢中事，喜過悲來情不任。",
      "童稚牽衣雙在側，將來不可留又憶。還鄉惜別兩難分，甯棄胡兒歸舊國。山川萬里複邊戍，背面無由得消息。",
      "淚痕滿面對殘陽，終日依依向南北。",
      "莫以胡兒可羞恥，思情亦各言其子。手中十指有長短，截之痛惜皆相似。還鄉豈不見親族，念此飄零隔生死。",
      "南風萬里吹我心，心亦隨風渡遼水。",
      "歎息襟懷無定分，當時怨來歸又恨。不知愁怨意若何，似有鋒鋩擾方寸。悲歡並行情未快，心意相尤自相問。",
      "不緣生得天屬親，豈向仇讎結恩信。",
      "去時只覺天蒼蒼，歸日始知胡地長。重陰白日落何處，秋雁所向應南方。平沙四顧自迷惑，遠近悠悠隨雁行。",
      "征途未盡馬蹄盡，不見行人邊草黃。",
      "行盡胡天千萬里，惟見黃沙白雲起。馬饑跑雪銜草根，人渴敲冰飲流水。燕山仿佛辨烽戍，鼙鼓如聞漢家壘。",
      "努力前程是帝鄉，生前免向胡中死。",
      "歸來故鄉見親族，田園半蕪春草綠。明燭重然煨燼灰，寒泉更洗沉泥玉。載持巾櫛禮儀好，一弄絲桐生死足。",
      "出入關山十二年，哀情盡在胡笳曲。"
    ]
  },
  {
    "volume": 23,
    "sequence": 48,
    "title": "琴曲歌辭：飛龍引二首",
    "author": "李白",
    "content": [
      "黃帝鑄鼎于荊山，煉丹砂，丹砂成黃金。",
      "騎龍飛上太清家，雲愁海思令人嗟。宮中彩女顏如花，飄然揮手淩紫霞。從風縱體登鑾車。登鑾車，侍軒轅，遨遊青天中，其樂不可言。",
      "鼎湖流水清且閑，軒轅去時有弓劍。古人傳道留其間，後宮嬋娟多花顏。乘鸞飛煙亦不還，騎龍攀天造天關。",
      "造天關，聞天語，長雲河車載玉女。載玉女，過紫皇，紫皇乃賜白兔所搗之藥，後天而老凋三光。",
      "下視瑤池見王母，蛾眉蕭颯如秋霜。"
    ]
  },
  {
    "volume": 23,
    "sequence": 49,
    "title": "琴曲歌辭：烏夜啼引",
    "author": "張籍",
    "content": [
      "秦烏啼啞啞，夜啼長安吏人家。吏人得罪囚在獄，傾家賣產將自贖。少婦起聽夜啼烏，知是官家有赦書。",
      "下床心喜不重寐，未明上堂賀舅姑。少婦語啼烏，汝啼慎勿虛。借汝庭樹作高巢，年年不令傷爾雛。"
    ]
  },
  {
    "volume": 23,
    "sequence": 50,
    "title": "琴曲歌辭：宛轉歌",
    "author": "郎大家宋氏",
    "content": [
      "風已清，月朗琴複鳴。掩抑非千態，殷勤是一聲。",
      "歌宛轉，宛轉和且長。願為雙鴻鵠，比翼共翱翔。",
      "日已暮，長簷鳥應度。此時望君君不來，此時思君君不顧。歌宛轉，宛轉那能異棲宿。",
      "願為形與影，出入恒相逐。"
    ]
  },
  {
    "volume": 23,
    "sequence": 51,
    "title": "琴曲歌辭：宛轉歌二首",
    "author": "劉方平",
    "content": [
      "星參差，月二八，燈五枝。黃鶴瑤琴將別去，芙蓉羽帳惜空垂。歌宛轉，宛轉恨無窮。願為波與浪，俱起碧流中。",
      "曉將近，黃姑織女銀河盡。九華錦衾無複情，千金寶鏡誰能引。歌宛轉，宛轉傷別離。願作楊與柳，同向玉窗垂。"
    ]
  },
  {
    "volume": 23,
    "sequence": 52,
    "title": "琴曲歌辭：宛轉行",
    "author": "張籍",
    "content": [
      "華屋重翠幄，綺席雕象床。遠漏微更疏，薄衾中夜涼。",
      "爐氳暗裴回，寒燈背斜光。妍姿結宵態，寢臂幽夢長。",
      "宛轉複宛轉，憶憶更未央。"
    ]
  },
  {
    "volume": 23,
    "sequence": 53,
    "title": "琴曲歌辭：王敬伯歌",
    "author": "李端",
    "content": [
      "妾本舟中客，聞君江上琴。君初感妾歎，妾亦感君心。",
      "遂出合歡被，同為交頸禽。傳杯惟畏淺，接膝猶嫌遠。",
      "侍婢奏箜篌，女郎歌宛轉。宛轉怨如何，中庭霜漸多。",
      "霜多葉可惜，昨日非今夕。徒結萬里歡，終成一宵客。",
      "王敬伯，淥水青山從此隔。"
    ]
  },
  {
    "volume": 23,
    "sequence": 54,
    "title": "琴曲歌辭：三峽流泉歌",
    "author": "李季蘭",
    "content": [
      "妾家本住巫山雲，巫山流水常自聞。玉琴彈出轉寥夐，直似當時夢中聽。三峽流泉幾千里，一時流入深閨裏。",
      "巨石奔崖指下生，飛波走浪弦中起。初疑噴湧含雷風，又似嗚咽流不通。回湍曲瀨勢將盡，時複滴瀝平沙中。",
      "憶昔阮公為此曲，能使仲容聽不足。一彈既罷複一彈，願似流泉鎮相續。"
    ]
  },
  {
    "volume": 23,
    "sequence": 55,
    "title": "琴曲歌辭：風入松歌",
    "author": "皎然",
    "content": [
      "西嶺松聲落日秋，千枝萬葉風颼飀。美人援琴弄成曲，寫得松間聲斷續。聲斷續，清我魂，流波壞陵安足論。",
      "美人夜坐月明裏，含少商兮照清征。風何淒兮飄飉，攪寒松兮又夜起。夜未央，曲何長，金徽更促聲泱泱。",
      "何人此時不得意，意苦弦悲聞客堂。"
    ]
  },
  {
    "volume": 23,
    "sequence": 56,
    "title": "琴曲歌辭：秋風引",
    "author": "劉禹錫",
    "content": [
      "何處秋風至，蕭蕭送雁群。朝來入庭樹，孤客最先聞。"
    ]
  },
  {
    "volume": 23,
    "sequence": 57,
    "title": "琴曲歌辭：明月引",
    "author": "盧照鄰",
    "content": [
      "洞庭波起兮鴻雁翔，風瑟瑟兮野蒼蒼。",
      "浮雲卷靄，明月流光。荊南兮趙北，碣石兮瀟湘。",
      "澄清規於萬里，照離思於千行。橫桂枝於西第，繞菱花於北堂。高樓思婦，飛蓋君王。文姬絕域，侍子他鄉。見胡鞍之似練，知漢劍之如霜。",
      "試登高而極目，莫不變而回腸。"
    ]
  },
  {
    "volume": 23,
    "sequence": 58,
    "title": "琴曲歌辭：明月歌",
    "author": "閻朝隱",
    "content": [
      "梅花雪白柳葉黃，雲霧四起月蒼蒼，箭水泠泠刻漏長。",
      "揮玉指，拂羅裳，為君一奏楚明光。"
    ]
  },
  {
    "volume": 23,
    "sequence": 59,
    "title": "琴曲歌辭：綠竹引",
    "author": "宋之問",
    "content": [
      "青溪綠潭潭水側，修竹嬋娟同一色。徒生仙實鳳不遊，老死空山人詎識。妙年秉願逃俗紛，歸臥嵩丘弄白雲。",
      "含情傲慰心目，何可一日無此君。"
    ]
  },
  {
    "volume": 23,
    "sequence": 60,
    "title": "琴曲歌辭：山人勸酒",
    "author": "李白",
    "content": [
      "蒼蒼雲松，落落綺皓。春風爾來為阿誰，蝴蝶忽然滿芳草。秀眉霜雪顏桃花，骨青髓綠長美好。",
      "稱是秦時避世人，勸酒相歡不知老。各守兔鹿志，恥隨龍虎爭。欻起佐太子，漢王乃複驚。顧謂戚夫人，彼翁羽翼成。歸來南山下，泛若雲無情。舉觴酹巢由，洗耳何獨清。浩歌望嵩嶽，意氣還相傾。"
    ]
  },
  {
    "volume": 23,
    "sequence": 61,
    "title": "琴曲歌辭：幽澗泉",
    "author": "李白",
    "content": [
      "拂彼白石，彈吾素琴。幽澗愀兮流泉深，善手明徽高張清。心寂曆似千古，松颼飀兮萬尋。",
      "中見愁猿吊影而危處兮，叫秋木而長吟。",
      "客有哀時失志而聽者，淚淋浪以沾襟。乃緝商綴羽，潺湲成音。吾但寫聲發情於妙指，殊不知此曲之古今。",
      "幽澗泉，鳴深林。"
    ]
  },
  {
    "volume": 23,
    "sequence": 62,
    "title": "琴曲歌辭：龍宮操",
    "author": "顧況",
    "content": [
      "龍宮月明光參差，精衛銜石東飛時，鮫人織綃采藕絲。",
      "翻江倒海傾吳蜀，漢女江妃杳相續，龍王宮中水不足。"
    ]
  },
  {
    "volume": 23,
    "sequence": 63,
    "title": "琴曲歌辭：飛鳶操",
    "author": "劉禹錫",
    "content": [
      "鳶飛杳杳青雲裏，鳶鳴蕭蕭風四起。旗尾飄揚勢漸高，箭頭砉劃聲相似。長空悠悠霽日懸，六翮不動凝飛煙。",
      "遊鶤翔雁出其下，慶雲清景相迴旋。忽聞饑烏一噪聚，瞥下雲中爭腐鼠。騰音礪吻相喧呼，仰天大嚇疑鴛雛。",
      "畏人避犬投高處，俯啄無聲猶屢顧。青鳥自愛玉山禾，仙禽徒貴華亭露。朴樕危巢向暮時，毰毸飽腹蹲枯枝。",
      "游童挾彈一麾肘，臆碎羽分人不悲。天生眾禽各有類，威鳳文章在仁義。鷹隼儀形螻蟻心，雖能戾天何足貴。"
    ]
  },
  {
    "volume": 23,
    "sequence": 64,
    "title": "琴曲歌辭：升仙操",
    "author": "李群玉",
    "content": [
      "嬴女去秦宮，瓊簫生碧空。鳳台閉煙霧，鸞吹飄天風。",
      "複聞周太子，亦遇浮丘公。叢簧發仙弄，輕舉紫霞中。",
      "濁世不久住，清都路何窮。一去霄漢上，世人那得逢。"
    ]
  },
  {
    "volume": 23,
    "sequence": 65,
    "title": "琴曲歌辭：司馬相如琴歌",
    "author": "張祜",
    "content": [
      "鳳兮鳳兮非無凰，山重水闊不可量。",
      "梧桐結陰在朝陽，濯羽弱水鳴高翔。"
    ]
  },
  {
    "volume": 23,
    "sequence": 66,
    "title": "琴曲歌辭：霍將軍",
    "author": "崔顥",
    "content": [
      "長安甲第高入雲，誰家居住霍將軍。日晚朝回擁賓從，路傍揖拜何紛紛。莫言炙手手可熱，須臾火盡灰亦滅。",
      "莫言貧賤即可欺，人生富貴自有時。一朝天子賜顏色，世上悠悠應自知。"
    ]
  },
  {
    "volume": 23,
    "sequence": 67,
    "title": "琴曲歌辭：琴歌",
    "author": "顧況",
    "content": [
      "琴調秋些，胡風繞雪。峽泉聲咽，佳人愁些。"
    ]
  }
]