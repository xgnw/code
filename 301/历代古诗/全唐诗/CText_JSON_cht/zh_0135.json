[
  {
    "volume": 135,
    "sequence": 1,
    "title": "冬夜寓居寄儲太祝",
    "author": "綦毋潛",
    "content": [
      "自為洛陽客，夫子吾知音。盡義能下士，時人無此心。",
      "奈何離居夜，巢鳥悲空林。愁坐至月上，複聞南鄰砧。"
    ]
  },
  {
    "volume": 135,
    "sequence": 2,
    "title": "春泛若耶溪",
    "author": "綦毋潛",
    "content": [
      "幽意無斷絕，此去隨所偶。晚風吹行舟，花路入溪口。",
      "際夜轉西壑，隔山望南斗。潭煙飛溶溶，林月低向後。",
      "生事且彌漫，願為持竿叟。"
    ]
  },
  {
    "volume": 135,
    "sequence": 3,
    "title": "題鶴林寺",
    "author": "綦毋潛",
    "content": [
      "道林隱形勝，向背臨層霄。松覆山殿冷，花藏溪路遙。",
      "珊珊寶幡掛，焰焰明燈燒。遲日半空谷，春風連上潮。",
      "少憑水木興，暫令身心調。願謝攜手客，茲山禪誦饒。"
    ]
  },
  {
    "volume": 135,
    "sequence": 4,
    "title": "題棲霞寺",
    "author": "綦毋潛",
    "content": [
      "南山勢回合，靈境依此住。殿轉雲崖陰，僧探石泉度。",
      "龍蛇爭翕習，神鬼皆密護。萬壑奔道場，群峰向雙樹。",
      "天花飛不著，水月白成路。今日觀身我，歸心複何處。"
    ]
  },
  {
    "volume": 135,
    "sequence": 5,
    "title": "送儲十二還莊城",
    "author": "綦毋潛",
    "content": [
      "西阪何繚繞，青林問子家。天寒噪野雀，日晚度城鴉。",
      "寂曆道傍樹，曈曨原上霞。茲情不可說，長恨隱淪賒。"
    ]
  },
  {
    "volume": 135,
    "sequence": 6,
    "title": "送章彝下第",
    "author": "綦毋潛",
    "content": [
      "長安渭橋路，行客別時心。獻賦溫泉畢，無媒魏闕深。",
      "黃鶯啼就馬，白日暗歸林。三十名未立，君還惜寸陰。"
    ]
  },
  {
    "volume": 135,
    "sequence": 7,
    "title": "送崔員外黔中監選",
    "author": "綦毋潛",
    "content": [
      "持衡出帝畿，星指夜郎飛。神女雲迎馬，荊門雨濕衣。",
      "聽猿收淚罷，系雁待書稀。蠻貊雖殊俗，知君肝膽微。"
    ]
  },
  {
    "volume": 135,
    "sequence": 8,
    "title": "送賈恒明府兼寄溫張二司戶",
    "author": "綦毋潛",
    "content": [
      "越客新安別，秦人舊國情。舟乘晚風便，月帶上潮平。",
      "花路西施石，雲峰句踐城。明州報兩掾，相憶二毛生。"
    ]
  },
  {
    "volume": 135,
    "sequence": 9,
    "title": "送宋秀才",
    "author": "綦毋潛",
    "content": [
      "冠古積榮盛，當時數戟門。舊交丞相子，繼世五侯孫。",
      "長劍倚天外，短書盈萬言。秋風一送別，江上黯消魂。"
    ]
  },
  {
    "volume": 135,
    "sequence": 10,
    "title": "送平判官入秦",
    "author": "綦毋潛",
    "content": [
      "謫遠自安命，三年已忘歸。同聲願執手，驛騎到門扉。",
      "雲是帝鄉去，軍書謁紫微。曾為金馬客，向日淚沾衣。"
    ]
  },
  {
    "volume": 135,
    "sequence": 11,
    "title": "送鄭務拜伯父",
    "author": "綦毋潛",
    "content": [
      "名公作逐臣，驅馬拂行塵。舊國問鄖子，勞歌過郢人。",
      "一川花送客，二月柳宜春。奉料竹林興，寬懷此別晨。"
    ]
  },
  {
    "volume": 135,
    "sequence": 12,
    "title": "題招隱寺絢公房",
    "author": "綦毋潛",
    "content": [
      "開士度人久，空岩花霧深。徒知燕坐處，不見有為心。",
      "蘭若門對壑，田家路隔林。還言證法性，歸去比黃金。"
    ]
  },
  {
    "volume": 135,
    "sequence": 13,
    "title": "宿太平觀",
    "author": "綦毋潛",
    "content": [
      "夕到玉京寢，窅冥雲漢低。魂交仙室蝶，曙聽羽人雞。",
      "滴瀝花上露，清泠松下溪。明當訪真隱，揮手入無倪。"
    ]
  },
  {
    "volume": 135,
    "sequence": 14,
    "title": "題靈隱寺山頂禪院",
    "author": "綦毋潛",
    "content": [
      "招提此山頂，下界不相聞。塔影掛清漢，鐘聲和白雲。",
      "觀空靜室掩，行道眾香焚。且駐西來駕，人天日未曛。"
    ]
  },
  {
    "volume": 135,
    "sequence": 15,
    "title": "若耶溪逢孔九",
    "author": "綦毋潛",
    "content": [
      "相逢此溪曲，勝托在煙霞。潭影竹間動，岩陰簷外斜。",
      "人言上皇代，犬吠武陵家。借問淹留日，春風滿若耶。"
    ]
  },
  {
    "volume": 135,
    "sequence": 16,
    "title": "宿龍興寺",
    "author": "綦毋潛",
    "content": [
      "香刹夜忘歸，松青古殿扉。燈明方丈室，珠系比丘衣。",
      "白日傳心靜，青蓮喻法微。天花落不盡，處處鳥銜飛。"
    ]
  },
  {
    "volume": 135,
    "sequence": 17,
    "title": "題沈東美員外山池",
    "author": "綦毋潛",
    "content": [
      "仙郎偏好道，鑿沼象瀛洲。魚樂隨情性，船行任去留。",
      "秦人辨雞犬，堯日識巢由。歸客衡門外，仍憐返景幽。"
    ]
  },
  {
    "volume": 135,
    "sequence": 18,
    "title": "茅山洞口",
    "author": "綦毋潛",
    "content": [
      "華陽仙洞口，半嶺拂雲看。窈窕穿苔壁，差池對石壇。",
      "方隨地脈轉，稍覺水晶寒。未果變金骨，歸來茲路難。"
    ]
  },
  {
    "volume": 135,
    "sequence": 19,
    "title": "過方尊師院",
    "author": "綦毋潛",
    "content": [
      "羽客北山尋，草堂松徑深。養神宗示法，得道不知心。",
      "洞戶逢雙履，寥天有一琴。更登玄圃上，仍種杏成林。"
    ]
  },
  {
    "volume": 135,
    "sequence": 20,
    "title": "經陸補闕隱居",
    "author": "綦毋潛",
    "content": [
      "不敢要君征亦起，致君全得似唐虞。讜言昨歎離天聽，新象今聞入縣圖。琴鎖壞窗風自響，鶴歸喬木隱難呼。",
      "學書弟子何人在，點檢猶存諫草無。"
    ]
  },
  {
    "volume": 135,
    "sequence": 21,
    "title": "登天竺寺",
    "author": "綦毋潛",
    "content": [
      "郡有化城最，西窮疊嶂深。松門當澗口，石路在峰心。",
      "幽見夕陽霽，高逢暮雨陰。佛身瞻紺發，寶地踐黃金。",
      "雲向竹溪盡，月從花洞臨。因物成真悟，遺世在茲岑。"
    ]
  },
  {
    "volume": 135,
    "sequence": 22,
    "title": "滿公房",
    "author": "綦毋潛",
    "content": [
      "世界蓮花藏，行人香火緣。燈王照不盡，中夜寂相傳。"
    ]
  },
  {
    "volume": 135,
    "sequence": 23,
    "title": "過融上人蘭若",
    "author": "綦毋潛",
    "content": [
      "山頭禪室掛僧衣，窗外無人溪鳥飛。",
      "黃昏半在下山路，卻聽鐘聲連翠微。"
    ]
  },
  {
    "volume": 135,
    "sequence": 24,
    "title": "早發上東門",
    "author": "綦毋潛",
    "content": [
      "十五能行西入秦，三十無家作路人。",
      "時命不將明主合，布衣空染洛陽塵。"
    ]
  },
  {
    "volume": 135,
    "sequence": 25,
    "title": "祇園寺",
    "author": "綦毋潛",
    "content": [
      "寶坊求往跡，神理駐沿洄。雁塔酬前願，王身更後來。",
      "加持將暝合，朗悟豁然開。兩世分明見，餘生複幾哉。"
    ]
  },
  {
    "volume": 135,
    "sequence": 26,
    "title": "送集賢學士伊闕史少府放歸江東覲省",
    "author": "綦毋潛",
    "content": [
      "墨客鐘張侶，材高吳越珍。千門來謁帝，駟馬去榮親。",
      "吏邑沿清洛，鄉山指白蘋。歸期應不遠，當及未央春。"
    ]
  }
]