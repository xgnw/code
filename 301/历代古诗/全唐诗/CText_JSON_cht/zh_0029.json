[
  {
    "volume": 29,
    "sequence": 1,
    "title": "雜歌謠辭：漁父歌",
    "author": "張志和",
    "content": [
      "西塞山邊白鷺飛，桃花流水鱖魚肥。青箬笠，綠蓑衣，春江細雨不須歸。",
      "釣台漁父褐為裘，兩兩三三舴艋舟。能縱棹，慣乘流，長江白浪不曾憂。",
      "霅溪灣裏釣漁翁，舴艋為家西複東。江上雪，浦邊風，笑著荷衣不歎窮。",
      "松江蟹舍主人歡，菰飯蓴羹亦共餐。楓葉落，荻花幹，醉宿漁舟不覺寒。",
      "青草湖中月正圓，巴陵漁父棹歌連。釣車子，掘頭船，樂在風波不用仙。"
    ]
  },
  {
    "volume": 29,
    "sequence": 2,
    "title": "雜歌謠辭：漁父歌",
    "author": "和凝",
    "content": [
      "白芷汀寒立鷺鷥，蘋風輕翦浪花時。煙冪冪，日遲遲，香引芙蓉惹釣絲。"
    ]
  },
  {
    "volume": 29,
    "sequence": 3,
    "title": "雜歌謠辭：漁父歌",
    "author": "歐陽炯",
    "content": [
      "風浩寒溪照膽明，小君山上玉蟾生。荷露墜，翠煙輕，撥剌遊魚幾處驚。"
    ]
  },
  {
    "volume": 29,
    "sequence": 4,
    "title": "雜歌謠辭：漁父歌",
    "author": "李珣",
    "content": [
      "水接衡門十裏餘，信船歸去臥看書。輕爵祿，慕玄虛，莫道漁人只為魚。",
      "避世垂綸不記年，官高爭得似君閑。傾白酒，對青山，笑指柴門待月還。",
      "棹警鷗飛水濺袍，影侵潭面柳垂絛。終日醉，絕塵勞，曾見錢塘八月濤。"
    ]
  },
  {
    "volume": 29,
    "sequence": 5,
    "title": "雜歌謠辭：雞鳴曲",
    "author": "王建",
    "content": [
      "雞初鳴，明星照東屋。雞再鳴，紅霞生海腹。",
      "百官待漏雙闕前，聖人亦掛山龍服。寶釵命婦燈下起，環佩玲瓏曉光裏。直內初燒玉案香，司更尚滴銅壺水。",
      "金吾衛裏直郎妻，到明不睡聽晨雞。天頭日月相送迎，夜棲旦鳴人不迷。"
    ]
  },
  {
    "volume": 29,
    "sequence": 6,
    "title": "雜歌謠辭：雞鳴曲",
    "author": "李廓",
    "content": [
      "星稀月沒上五更，膠膠角角雞初鳴。征人牽馬出門立，辭妾欲向安西行。再鳴引頸簷頭下，月中角聲催上馬。",
      "才分地色第三鳴，旌旗紅塵已出城。婦人上城亂招手，夫婿不聞遙哭聲。長恨雞鳴別時苦，不遣雞棲近窗戶。"
    ]
  },
  {
    "volume": 29,
    "sequence": 7,
    "title": "雜歌謠辭：吳楚歌",
    "author": "張籍",
    "content": [
      "庭前春鳥啄林聲，紅夾羅襦縫未成。",
      "今朝社日停針線，起向朱櫻樹下行。"
    ]
  },
  {
    "volume": 29,
    "sequence": 8,
    "title": "雜歌謠辭：李夫人歌",
    "author": "李商隱",
    "content": [
      "一帶不結心，兩股方安髻。慚愧白茅人，月沒教星替。",
      "剩結茱萸枝，多擘秋蓮的。獨自有波光，彩囊盛不得。",
      "蠻絲系條脫，妍眼和香屑。壽宮不惜鑄南人，柔腸早被秋波割。清澄有餘幽素香，鰥魚渴鳳真珠房。",
      "不知瘦骨類冰井，更許夜簾通曉霜。土花漠碧雲茫茫，黃河欲盡天蒼黃。"
    ]
  },
  {
    "volume": 29,
    "sequence": 9,
    "title": "雜歌謠辭：李夫人歌",
    "author": "李賀",
    "content": [
      "紫皇宮殿重重開，夫人飛入瓊瑤台。綠香繡帳何時歇，青雲無光宮水咽。翩聯桂花墜秋月，孤鸞驚啼商絲發。",
      "紅璧闌珊懸佩當，歌台小妓遙相望。玉蟾滴水雞人唱，露華蘭葉參差光。"
    ]
  },
  {
    "volume": 29,
    "sequence": 10,
    "title": "雜歌謠辭：李夫人歌",
    "author": "鮑溶",
    "content": [
      "璿閨羽帳華燭陳，方士夜降夫人神。葳蕤半露芙蓉色，窈窕將期環佩身。麗如三五月，可望難親近。",
      "顰黛含犀竟不言，春思秋怨誰能問。欲求巧笑如生時，歌塵在空瑟銜絲。神來未及夢相見，帝比初亡心更悲。",
      "愛之欲其生又死，東流萬代無回水。宮漏丁丁夜向晨，煙銷霧散愁方士。"
    ]
  },
  {
    "volume": 29,
    "sequence": 11,
    "title": "雜歌謠辭：李夫人歌",
    "author": "張祜",
    "content": [
      "延年不語望三星，莫說夫人上涕零。",
      "爭奈世間惆悵在，甘泉宮夜看圖形。"
    ]
  },
  {
    "volume": 29,
    "sequence": 12,
    "title": "雜歌謠辭：中山孺子妾歌",
    "author": "李白",
    "content": [
      "中山孺子妾，特以色見珍。雖不如延年妹，亦是當時絕世人。桃李出深井，花豔驚上春。",
      "一貴複一賤，關天豈由身。芙蓉老秋霜，團扇羞網塵。",
      "戚姬髡翦入舂市，萬古共悲辛。"
    ]
  },
  {
    "volume": 29,
    "sequence": 13,
    "title": "雜歌謠辭：臨江王節士歌",
    "author": "李白",
    "content": [
      "洞庭白波木葉稀，燕鴻始入吳雲飛。吳雲寒，燕鴻苦，風號沙宿瀟湘浦，節士感秋淚如雨。白日當天心，照之可以事明主。壯士憤，雄風生，安得倚天劍，跨海斬長鯨。"
    ]
  },
  {
    "volume": 29,
    "sequence": 14,
    "title": "雜歌謠辭：司馬將軍歌",
    "author": "李白",
    "content": [
      "狂風吹古月，竊弄章華台。北落明星動光彩，南征猛將如雲雷。手中電曳倚天劍，直斬長鯨海水開。",
      "我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬。",
      "細柳開營揖天子，始知灞上為嬰孩。羌笛橫吹阿嚲回，向月樓中吹落梅。將軍自起舞長劍，壯士呼聲動九垓。",
      "功成獻凱見明主，丹青畫像麒麟台。"
    ]
  },
  {
    "volume": 29,
    "sequence": 15,
    "title": "雜歌謠辭：鄭櫻桃歌",
    "author": "李頎",
    "content": [
      "石季龍，僭天祿，擅雄豪，美人姓鄭名櫻桃。",
      "櫻桃美顏香且澤，娥娥侍寢專宮掖。後庭卷衣三萬人，翠眉清鏡不得親。官軍女騎一千匹，繁花照耀漳河春。",
      "織成花映紅綸巾，紅旗掣曳鹵簿新。鳴鼙走馬接飛鳥，銅馱琴瑟隨去塵。鳳陽重門如意館，百尺金梯倚銀漢。",
      "自言富貴不可量，女為公主男為王。赤花雙簟珊瑚床，盤龍鬥帳琥珀光。淫昏偽位神所惡，滅石者陵終不誤。",
      "鄴城蒼蒼白露微，世事翻覆黃雲飛。"
    ]
  },
  {
    "volume": 29,
    "sequence": 16,
    "title": "雜歌謠辭：襄陽歌",
    "author": "李白",
    "content": [
      "落日欲沒峴山西，倒著接z5花下迷。襄陽小兒齊拍手，攔街爭唱白銅鞮。傍人借問笑何事，笑殺山公醉似泥。",
      "鸕鷀杓，鸚鵡杯，百年三萬六千日，一日須傾三百杯。",
      "遙看漢水鴨頭綠，恰似葡萄初醱醅。此江若變作春酒，壘麹便築糟丘台。千金駿馬換少妾，醉坐雕鞍歌落梅。",
      "車傍側掛一壺酒，鳳笙龍管行相催。咸陽市上歎黃犬，何如月下傾金罍。君不見晉朝羊公一片石，龜龍剝落生莓苔。淚亦不能為之墮，心亦不能為之哀。",
      "誰能憂彼身後事，金鳧銀鴨葬死灰。",
      "清風朗月不用一錢買，玉山自倒非人推。",
      "舒州杓，力士鐺，李白與爾同死生。襄王雲雨今安在，江水東流猿夜聲。"
    ]
  },
  {
    "volume": 29,
    "sequence": 17,
    "title": "雜歌謠辭：襄陽曲",
    "author": "李白",
    "content": [
      "襄陽行樂處，歌舞白銅鞮。江城回淥水，花月使人迷。",
      "山公醉酒時，酩酊襄陽下。頭上白接z5，倒著還騎馬。",
      "峴山臨漢江，水淥沙如雪。上有墮淚碑，青苔久磨滅。",
      "且醉習家池，莫看墮淚碑。山公欲上馬，笑殺襄陽兒。"
    ]
  },
  {
    "volume": 29,
    "sequence": 18,
    "title": "雜歌謠辭：蘇小小歌",
    "author": "李賀",
    "content": [
      "幽蘭露，如啼眼。無物結同心，煙花不堪翦。草如茵，松如蓋。風為裳，水為佩。油壁車，久相待。",
      "冷翠燭，勞光彩。西陵下，風吹雨。"
    ]
  },
  {
    "volume": 29,
    "sequence": 19,
    "title": "雜歌謠辭：蘇小小歌",
    "author": "溫庭筠",
    "content": [
      "買蓮莫破券，買酒莫解金。酒裏春容抱離恨，水中蓮子懷芳心。吳公女兒腰似束，家在錢塘小江曲。",
      "一自檀郎逐便風，門前春水年年綠。"
    ]
  },
  {
    "volume": 29,
    "sequence": 20,
    "title": "雜歌謠辭：蘇小小歌",
    "author": "張祜",
    "content": [
      "車輪不可遮，馬足不可絆。長怨十字街，使郎心四散。",
      "新人千里去，故人千里來。翦刀橫眼底，方覺淚難裁。",
      "登山不愁峻，涉海不愁深。中擘庭前棗，教郎見赤心。"
    ]
  },
  {
    "volume": 29,
    "sequence": 21,
    "title": "雜歌謠辭：挾瑟歌",
    "author": "陸龜蒙",
    "content": [
      "挾瑟為君撫，君嫌聲太古。寥寥倚浪絲，eP々沉湘語。",
      "賴有秋風知，清泠吹玉柱。"
    ]
  },
  {
    "volume": 29,
    "sequence": 22,
    "title": "雜歌謠辭：敕勒歌",
    "content": [
      "敕勒金隤壁，陰山無歲華。帳外風飄雪，營前月照沙。",
      "羌兒吹玉管，胡姬踏錦花。卻笑江南客，梅落不歸家。"
    ]
  },
  {
    "volume": 29,
    "sequence": 23,
    "title": "雜歌謠辭：黃獐歌",
    "content": [
      "黃獐黃獐草裏藏，彎弓射爾傷。"
    ]
  },
  {
    "volume": 29,
    "sequence": 24,
    "title": "雜歌謠辭：得體歌",
    "content": [
      "得體紇那也，紇囊得體那。潭裏船車鬧，揚州銅器多。",
      "三郎當殿坐，聽唱得體歌。"
    ]
  },
  {
    "volume": 29,
    "sequence": 25,
    "title": "雜歌謠辭：得寶歌",
    "content": [
      "得寶弘農野，弘農得寶那。潭裏船車鬧，揚州銅器多。",
      "三郎當殿坐，聽唱得寶歌。"
    ]
  },
  {
    "volume": 29,
    "sequence": 26,
    "title": "雜歌謠辭：黃台瓜辭",
    "author": "李賢",
    "content": [
      "種瓜黃台下，瓜熟子離離。一摘使瓜好，再摘令瓜稀。",
      "三摘尚自可，摘絕抱蔓歸。"
    ]
  },
  {
    "volume": 29,
    "sequence": 27,
    "title": "雜歌謠辭：古歌",
    "author": "沈佺期",
    "content": [
      "落葉流風向玉台，夜寒秋思洞房開。水精簾外金波下，雲母窗前銀漢回。玉階陰陰苔蘚色，君王履綦難再得。",
      "璿閨窈窕秋夜長，繡戶徘徊秋月光。燕姬彩帳芙蓉色，秦子金爐蘭麝香。北斗七星橫夜半，清歌一曲斷君腸。"
    ]
  },
  {
    "volume": 29,
    "sequence": 28,
    "title": "雜歌謠辭：古歌",
    "author": "薛維翰",
    "content": [
      "美人怨何深，含情倚金閣。不嚬複不語，紅淚雙雙落。",
      "美人閉紅燭，燭坐裁新錦。頻放翦刀聲，夜寒知未寢。"
    ]
  },
  {
    "volume": 29,
    "sequence": 29,
    "title": "雜歌謠辭：黃曇子歌",
    "author": "溫庭筠",
    "content": [
      "參差綠蒲短，搖豔雲塘滿。紅瀲蕩融融，鶯翁鸂鶒暖。",
      "萋芊小城路，馬上修蛾懶。羅衫褭向風，點粉金鸝卵。"
    ]
  },
  {
    "volume": 29,
    "sequence": 30,
    "title": "雜歌謠辭：邯鄲郭公辭",
    "author": "溫庭筠",
    "content": [
      "金笳悲故曲，玉座積深塵。言是邯鄲伎，不易鄴城人。",
      "青苔竟埋骨，紅粉自傷神。唯有漳河柳，還向舊營春。"
    ]
  },
  {
    "volume": 29,
    "sequence": 31,
    "title": "雜歌謠辭：箜篌謠",
    "author": "李白",
    "content": [
      "攀天莫登龍，走山莫騎虎。貴賤結交心不移，唯有嚴陵及光武。周公稱大聖，管蔡甯相容。",
      "漢謠一鬥粟，不與淮南舂。兄弟尚路人，吾心安所從。",
      "它人方寸間，山海幾千重。輕言托朋友，對面九疑峰。",
      "多花必早落，桃李不如松。管鮑久已死，何人繼其蹤。"
    ]
  },
  {
    "volume": 29,
    "sequence": 32,
    "title": "雜歌謠辭：鄴城童子謠",
    "author": "李賀",
    "content": [
      "鄴城中，暮塵起。將黑丸，斫文吏。棘為鞭，虎為馬。",
      "團團走，鄴城下。切玉劍，射日弓。獻何人，奉相公。",
      "扶轂來，關右兒。香掃途，相公歸。"
    ]
  },
  {
    "volume": 29,
    "sequence": 33,
    "title": "雜歌謠辭：大麥行",
    "author": "杜甫",
    "content": [
      "大麥乾枯小麥黃，婦人行泣夫走藏。東至集壁西梁洋，問誰腰鐮胡與羌。豈無蜀兵三千人，部領辛苦江山長。",
      "安得如鳥有羽翅，托身白雲還故鄉。"
    ]
  },
  {
    "volume": 29,
    "sequence": 34,
    "title": "雜歌謠辭：白鼉鳴",
    "author": "張籍",
    "content": [
      "天欲雨，有東風，南溪白鼉鳴窟中。六月人家井無水，夜聞白鼉人盡起。"
    ]
  },
  {
    "volume": 29,
    "sequence": 35,
    "title": "雜歌謠辭：步虛詞",
    "author": "陳羽",
    "content": [
      "漢武清齋讀鼎書，內官扶上畫雲車。",
      "壇上月明宮殿閉，仰看星斗禮空虛。"
    ]
  },
  {
    "volume": 29,
    "sequence": 36,
    "title": "雜歌謠辭：步虛詞",
    "author": "顧況",
    "content": [
      "回步遊三洞，清心禮七真。飛符超羽翼，禁火醮星辰。",
      "殘藥沾雞犬，靈香出鳳麟。壺中無窄處，願得一容身。"
    ]
  },
  {
    "volume": 29,
    "sequence": 37,
    "title": "雜歌謠辭：步虛詞",
    "author": "劉禹錫",
    "content": [
      "阿母種桃雲海際，花落子成二千歲。",
      "海風吹折最繁枝，跪捧瓊盤獻天帝。",
      "華表千年鶴一歸，凝丹為頂雪為衣。",
      "星星仙語人聽盡，卻向五雲翻翅飛。"
    ]
  },
  {
    "volume": 29,
    "sequence": 38,
    "title": "雜歌謠辭：步虛詞",
    "author": "韋渠牟",
    "content": [
      "玉簡真人降，金書道籙通。煙霞方蔽日，雲雨已生風。",
      "四極威儀異，三天使命同。那將人世戀，不去上清宮。",
      "羽駕正翩翩，雲鴻最自然。霞冠將月曉，珠佩與星連。",
      "鏤玉留新訣，雕金得舊編。不知飛鳥學，更有幾人仙。",
      "上帝求仙使，真符取玉郎。三才閑布象，二景郁生光。",
      "騎吏排龍虎，笙歌走鳳凰。天高人不見，暗入白雲鄉。",
      "鸞鶴共徘徊，仙官使者催。香花三洞啟，風雨百神來。",
      "鳳篆文初定，龍泥印已開。何須生羽翼，始得上瑤台。",
      "羽節忽排煙，蘇君已得仙。命風驅日月，縮地走山川。",
      "幾處留丹灶，何時種玉田。一朝騎白虎，直上紫微天。",
      "靜發降靈香，思神意智長。虎存時促步，龍想更成章。",
      "扣齒風雷響，挑燈日月光。仙雲在何處，仿佛滿空堂。",
      "幾度遊三洞，何方召百神。風雲皆守一，龍虎亦全真。",
      "執節仙童小，燒香玉女春。應須絕岩內，委曲問皇人。",
      "上法杳無營，玄修似有情。道宮瓊作想，真帝玉為名。",
      "召嶽驅旌節，馳雷發吏兵。雲車降何處，齋室有仙卿。",
      "羽衛一何鮮，香雲起暮煙。方朝太素帝，更向玉清天。",
      "鳳曲凝猶吹，龍驂儼欲前。真文幾時降，知在永和年。",
      "大道何年學，真符此日催。還持金作印，未要玉為台。",
      "羽節分明授，霞衣整頓裁。應緣五雲使，教上列仙來。",
      "獨自授金書，蕭條詠紫虛。龍行還當馬，雲起自成車。",
      "九轉風煙合，千年井灶餘。參差從太一，壽等混元初。",
      "道學已通神，香花會女真。霞床珠鬥帳，金薦玉輿輪。",
      "一室心偏靜，三天夜正春。靈官竟誰降，仙相有夫人。",
      "上界有黃房，仙家道路長。神來知位次，樂變協宮商。",
      "競把琉璃碗，誰傾白玉漿。霞衣最芬馥，蘇合是靈香。",
      "珠佩紫霞纓，夫人會八靈。太霄猶有觀，絕宅豈無形。",
      "暮雨徘徊降，仙歌宛轉聽。誰逢玉妃輦，應檢九真經。",
      "西海辭金母，東方拜木公。雲行疑帶雨，星步欲淩風。",
      "羽袖揮丹鳳，霞巾曳彩虹。飄颻九霄外，下視望仙宮。",
      "玉樹雜金花，天河織女家。月邀丹鳳舄，風送紫鸞車。",
      "霧縠籠綃帶，雲屏列錦霞。瑤台千萬里，不覺往來賒。",
      "舞鳳淩天出，歌麟入夜聽。雲容衣眇眇，風韻曲泠泠。",
      "扣齒端金簡，焚香檢玉經。仙宮知不遠，只近太微星。",
      "紫府與玄洲，誰來物外遊。無煩騎白鹿，不用駕青牛。",
      "金化顏應駐，雲飛鬢不秋。仍聞碧海上，更用玉為樓。",
      "轡鶴複驂鸞，全家去不難。雞聲隨羽化，犬影入雲看。",
      "釀玉當成酒，燒金且轉丹。何妨五色綬，次第給仙官。"
    ]
  },
  {
    "volume": 29,
    "sequence": 39,
    "title": "雜歌謠辭：步虛詞",
    "author": "皎然",
    "content": [
      "予因覽真訣，遂感西域君。玉笙下青冥，人間未曾聞。",
      "日華煉魂魄，皎皎無垢氛。謂我有仙骨，且令餌氤氳。",
      "俯仰愧靈顏，願隨鸞鶴群。俄然動風馭，縹眇歸青雲。"
    ]
  },
  {
    "volume": 29,
    "sequence": 40,
    "title": "雜歌謠辭：步虛詞",
    "author": "高駢",
    "content": [
      "青溪道士人不識，上天下天鶴一隻。",
      "洞門深鎖碧窗寒，滴露研朱寫周易。"
    ]
  },
  {
    "volume": 29,
    "sequence": 41,
    "title": "雜歌謠辭：步虛引",
    "author": "陳陶",
    "content": [
      "小隱山人十洲客，莓苔為衣雙耳白。青編為我忽降書，暮雨虹霓一千尺。赤城門閉六丁直，曉日已燒東海色。",
      "朝天半夜聞玉雞，星斗離離礙龍翼。"
    ]
  }
]