[
  {
    "volume": 15,
    "sequence": 1,
    "title": "郊廟歌辭：讓皇帝廟樂章：迎神",
    "author": "李舒",
    "content": [
      "皇矣天宗，德先王季。因心則友，克讓以位。",
      "爰命有司，式遵前志。神其降靈，昭饗祀事。"
    ]
  },
  {
    "volume": 15,
    "sequence": 2,
    "title": "郊廟歌辭：讓皇帝廟樂章：奠幣",
    "author": "李舒",
    "content": [
      "惟帝時若，去而上仙。祀用商舞，樂備宮懸。",
      "白璧加薦，玄纁告虔。子孫拜後，承茲吉蠲。"
    ]
  },
  {
    "volume": 15,
    "sequence": 3,
    "title": "郊廟歌辭：讓皇帝廟樂章：迎俎",
    "author": "李舒",
    "content": [
      "祀盛體薦，禮協粢盛。方周假廟，用魯純牲。",
      "捧徹祗敬，擊拊和鳴。受厘歸胙，既戒而平。"
    ]
  },
  {
    "volume": 15,
    "sequence": 4,
    "title": "郊廟歌辭：讓皇帝廟樂章：酌獻",
    "author": "李舒",
    "content": [
      "八音具舉，三壽既盥。潔茲宗彝，瑟彼圭瓚。",
      "蘭肴重錯，椒醑飄散。降胙維城，永為藩翰。"
    ]
  },
  {
    "volume": 15,
    "sequence": 5,
    "title": "郊廟歌辭：讓皇帝廟樂章：亞獻終獻",
    "author": "李舒",
    "content": [
      "秩禮有序，和音既同。九儀不忒，三揖將終。",
      "孝感藩後，相維辟公。四時之典，永永無窮。"
    ]
  },
  {
    "volume": 15,
    "sequence": 6,
    "title": "郊廟歌辭：讓皇帝廟樂章：送神",
    "author": "李舒",
    "content": [
      "奠獻已事，昏昕載分。風搖雨散，靈衛絪縕。",
      "龍駕帝服，上騰五雲。泮宮複閟，寂寞無聞。"
    ]
  },
  {
    "volume": 15,
    "sequence": 7,
    "title": "郊廟歌辭：享隱太子廟樂章：誠和",
    "content": [
      "道閟鶴關，運纏鳩裏。門集大命，俾歆嘉祀。",
      "禮亞六瑚，誠殫二簋。有誠顒若，神斯戾止。"
    ]
  },
  {
    "volume": 15,
    "sequence": 8,
    "title": "郊廟歌辭：享隱太子廟樂章：肅和",
    "content": [
      "歲肇春宗，幹開震長。瑤山既寂，戾園斯享。",
      "玉肅其事，物昭其象。弦誦成風，笙歌合響。"
    ]
  },
  {
    "volume": 15,
    "sequence": 9,
    "title": "郊廟歌辭：享隱太子廟樂章：雍和",
    "content": [
      "明典肅陳，神居邃啟。春伯聯事，秋官相禮。",
      "有來雍雍，登歌濟濟。緬維主鬯，庶歆芳醴。"
    ]
  },
  {
    "volume": 15,
    "sequence": 10,
    "title": "郊廟歌辭：享隱太子廟樂章：舒和",
    "content": [
      "三縣已判歌鐘列，六佾將開羽戚分。",
      "尚想燕飛來蔽日，終疑鶴影降淩雲。"
    ]
  },
  {
    "volume": 15,
    "sequence": 11,
    "title": "郊廟歌辭：享隱太子廟樂章：凱安",
    "content": [
      "天步昔將開，商郊初欲踐。撫戎金陣廓，貳極瑤圖闡。",
      "雞戟遂崇儀，龍樓期好善。弄兵隳震業，啟聖隆嗣典。"
    ]
  },
  {
    "volume": 15,
    "sequence": 12,
    "title": "郊廟歌辭：隱太子廟樂章：迎神",
    "content": [
      "蒼震有位，黃離蔽明。江充禍結，戾據災成。",
      "銜冤昔痛，贈典今榮。享靈有秩，奉樂以迎。"
    ]
  },
  {
    "volume": 15,
    "sequence": 13,
    "title": "郊廟歌辭：隱太子廟樂章：送神",
    "content": [
      "皇情悼往，祀議增設。鐘鼓鏗鏘，羽旄昭晰。",
      "掌禮雲備，司筵告徹。樂以送神，靈其鑒闋。"
    ]
  },
  {
    "volume": 15,
    "sequence": 14,
    "title": "郊廟歌辭：享章懷太子廟樂章：迎神",
    "content": [
      "副君昭象，道應黃離。銅樓備德，玉裕成規。",
      "仙氣靄靄，靈從師師。前驅戾止，控鶴來儀。"
    ]
  },
  {
    "volume": 15,
    "sequence": 15,
    "title": "郊廟歌辭：享章懷太子廟樂章：登歌酌鬯",
    "content": [
      "忠孝本著，羽翼先成。寢門昭德，馳道為程。",
      "幣帛有典，容衛無聲。司存既肅，廟享惟清。"
    ]
  },
  {
    "volume": 15,
    "sequence": 16,
    "title": "郊廟歌辭：享章懷太子廟樂章：迎俎酌獻",
    "content": [
      "通三錫胤，明兩承英。太山比赫，伊水聞笙。",
      "宗祧是寄，禮樂其亨。嘉辰薦俎，以發聲明。"
    ]
  },
  {
    "volume": 15,
    "sequence": 17,
    "title": "郊廟歌辭：享章懷太子廟樂章：送文舞迎武舞",
    "content": [
      "羽鑰崇文禮以畢，幹戚奮武事將行。",
      "用舍繇來其有致，壯志宣威樂太平。"
    ]
  },
  {
    "volume": 15,
    "sequence": 18,
    "title": "郊廟歌辭：享章懷太子廟樂章：武舞作",
    "content": [
      "綠林熾炎曆，黃虞格有苗。沙塵驚塞外，帷幄命嫖姚。",
      "七德干戈止，三邊雲霧消。寶祚長無極，歌舞盛今朝。"
    ]
  },
  {
    "volume": 15,
    "sequence": 19,
    "title": "郊廟歌辭：享懿德太子廟樂章：迎神",
    "content": [
      "甲觀昭祥，畫堂升位。禮絕群後，望尊儲貳。",
      "啟誦慚德，莊丕掩粹。伊浦鳳翔，緱峰鶴至。"
    ]
  },
  {
    "volume": 15,
    "sequence": 20,
    "title": "郊廟歌辭：享懿德太子廟樂章：登歌酌鬯",
    "content": [
      "譽闡元儲，寄崇明兩。玉裕雖晦，銅樓可想。",
      "弦誦輟音，笙歌罷響。幣帛言設，禮容無爽。"
    ]
  },
  {
    "volume": 15,
    "sequence": 21,
    "title": "郊廟歌辭：享懿德太子廟樂章：迎俎酌獻",
    "content": [
      "雍雍盛典，肅肅靈祠。賓天有聖，對日無期。",
      "飄颻羽服，掣曳雲旗。眷言主鬯，心乎愴茲。"
    ]
  },
  {
    "volume": 15,
    "sequence": 22,
    "title": "郊廟歌辭：享懿德太子廟樂章：送文舞迎武舞",
    "content": [
      "八音協奏陳金石，六佾分行整禮容。",
      "滄溟赴海還稱少，素月開輪即是重。"
    ]
  },
  {
    "volume": 15,
    "sequence": 23,
    "title": "郊廟歌辭：享懿德太子廟樂章：武舞作",
    "content": [
      "隋季昔雲終，唐年初啟聖。纂戎將禁暴，崇儒更敷政。",
      "威略靜三邊，仁恩覃萬姓。"
    ]
  },
  {
    "volume": 15,
    "sequence": 24,
    "title": "郊廟歌辭：享節湣太子廟樂章：迎神",
    "content": [
      "儲後望崇，元良寄切。寢門是仰，馳道不絕。",
      "仙袂雲會，靈旗電晰。煌煌而來，禮物攸設。"
    ]
  },
  {
    "volume": 15,
    "sequence": 25,
    "title": "郊廟歌辭：享節湣太子廟樂章：登歌酌鬯",
    "content": [
      "灼灼重明，仰承元首。既賢且哲，惟孝與友。",
      "惟孝雖遙，靈規不朽。禮因誠致，備絜玄酒。"
    ]
  },
  {
    "volume": 15,
    "sequence": 26,
    "title": "郊廟歌辭：享節湣太子廟樂章：迎俎酌獻",
    "content": [
      "嘉薦有典，至誠莫騫。畫梁雲亙，雕俎星連。",
      "樂器周列，禮容備宣。依稀如在，若未賓天。"
    ]
  },
  {
    "volume": 15,
    "sequence": 27,
    "title": "郊廟歌辭：享節湣太子廟樂章：送文舞出迎武舞入",
    "content": [
      "邕邕闡化憑文德，赫赫宣威藉武功。",
      "既執羽旄先拂吹，還持玉戚更揮空。"
    ]
  },
  {
    "volume": 15,
    "sequence": 28,
    "title": "郊廟歌辭：享節湣太子廟樂章：武舞作",
    "content": [
      "武德諒雍雍，由來掃寇戎。劍光揮作電，旗影列成虹。",
      "霧廓三邊靜，波澄四海同。睿圖今已盛，相共舞皇風。"
    ]
  },
  {
    "volume": 15,
    "sequence": 29,
    "title": "郊廟歌辭：享文敬太子廟樂章：請神",
    "author": "許孟容",
    "content": [
      "觴牢具品，管磬有節。祝道夤恭，神儀昭晰。",
      "桐圭早貴，象輅追設。聲達樂成，降歆豐潔。"
    ]
  },
  {
    "volume": 15,
    "sequence": 30,
    "title": "郊廟歌辭：享文敬太子廟樂章：登歌",
    "author": "陳京",
    "content": [
      "歌以德發，聲以樂貴。樂善名存，追仙禮異。",
      "鸞旌拱修，鳳鳴合吹。神聽皇慈，仲月皆至。"
    ]
  },
  {
    "volume": 15,
    "sequence": 31,
    "title": "郊廟歌辭：享文敬太子廟樂章：迎俎酌獻",
    "author": "馮伉",
    "content": [
      "撰日瞻景，誠陳樂張。禮容秩秩，羽舞煌煌。",
      "肅將滌濯，祗薦芬芳。永錫繁祉，思深饗嘗。"
    ]
  },
  {
    "volume": 15,
    "sequence": 32,
    "title": "郊廟歌辭：享文敬太子廟樂章：送文舞迎武舞",
    "content": [
      "幹旄羽鑰相虧蔽，一進一退殊行綴。",
      "昔獻三雍盛禮容，今陳六佾崇儀制。"
    ]
  },
  {
    "volume": 15,
    "sequence": 33,
    "title": "郊廟歌辭：享文敬太子廟樂章：亞獻終獻",
    "author": "崔邠",
    "content": [
      "醴齊泛尊彝，軒縣動幹戚。入室僾如在，升階虔所曆。",
      "奮疾合威容，定利舒皦繹。方崇廟貌禮，永被君恩錫。"
    ]
  },
  {
    "volume": 15,
    "sequence": 34,
    "title": "郊廟歌辭：享文敬太子廟樂章：送神",
    "author": "崔邠",
    "content": [
      "三獻具舉，九旗將旋。追勞表德，罷享賓天。",
      "風引仙管，堂虛畫筵。芳馨常在，瞻望悠然。"
    ]
  },
  {
    "volume": 15,
    "sequence": 35,
    "title": "郊廟歌辭：享惠昭太子廟樂章：請神",
    "author": "歸登",
    "content": [
      "嘉薦既陳，祀事孔明。閑歌在堂，萬舞在庭。",
      "外則盡物，內則盡誠。鳳笙如聞，歌其潔精。"
    ]
  },
  {
    "volume": 15,
    "sequence": 36,
    "title": "郊廟歌辭：享惠昭太子廟樂章：登歌",
    "author": "杜羔",
    "content": [
      "因心克孝，位震遺芬。賓天道茂，軫懷氣分。",
      "發祗乃祀，咳歎如聞。二歌斯升，以詠德熏。"
    ]
  },
  {
    "volume": 15,
    "sequence": 37,
    "title": "郊廟歌辭：享惠昭太子廟樂章：迎俎酌獻",
    "author": "李逢吉",
    "content": [
      "既潔酒醴，聿陳熟腥。肅將震念，昭格儲靈。",
      "展矣禮典，熏然德馨。愔愔管磬，亦具是聽。"
    ]
  },
  {
    "volume": 15,
    "sequence": 38,
    "title": "郊廟歌辭：享惠昭太子廟樂章：送文舞出迎武舞入",
    "author": "孟簡",
    "content": [
      "喧喧金石容既缺，肅肅羽駕就行列。",
      "緱山遺響昔所聞，廟庭進旅今攸設。"
    ]
  },
  {
    "volume": 15,
    "sequence": 39,
    "title": "郊廟歌辭：享惠昭太子廟樂章：亞獻終獻",
    "author": "裴度",
    "content": [
      "重輪始發祥，齒胄方興學。冥然升紫府，鏗爾薦清樂。",
      "奠斝致馨香，在庭紛羽鑰。禮成神既醉，仿佛緱山鶴。"
    ]
  },
  {
    "volume": 15,
    "sequence": 40,
    "title": "郊廟歌辭：享惠昭太子廟樂章：送神",
    "author": "王涯",
    "content": [
      "威儀畢陳，備樂將闋。苞茅酒縮，膋蕭香徹。",
      "宮臣展事，肅雍在列。迎精送往，厥鑒昭晰。"
    ]
  },
  {
    "volume": 15,
    "sequence": 41,
    "title": "郊廟歌辭：武后崇先廟樂章",
    "content": [
      "先德謙撝冠昔，嚴規節素超今。奉國忠誠每竭，承家至孝純深。追崇懼乖尊意，顯號恐玷徽音。",
      "既迫王公屢請，方乃俯遂群心。有限無由展敬，奠醑每闕親斟。大禮虔申典冊，蘋藻敬薦翹襟。"
    ]
  },
  {
    "volume": 15,
    "sequence": 42,
    "title": "郊廟歌辭：褒德廟樂章：昭德",
    "content": [
      "道赫梧宮，悲盈蒿裏。爰賜徽烈，載敷嘉祀。",
      "享洽四時，規陳二簋。靈應昭格，神其戾止。"
    ]
  },
  {
    "volume": 15,
    "sequence": 43,
    "title": "郊廟歌辭：褒德廟樂章：進德",
    "content": [
      "塗山懿戚，媯汭崇姻。祠筵肇啟，祭典方申。",
      "禮以備物，樂以感神。用隆敦敘，載穆彝倫。"
    ]
  },
  {
    "volume": 15,
    "sequence": 44,
    "title": "郊廟歌辭：褒德廟樂章：褒德",
    "content": [
      "家著累仁，門昭積善。瑤篚既列，金縣式展。"
    ]
  },
  {
    "volume": 15,
    "sequence": 45,
    "title": "郊廟歌辭：褒德廟樂章：武舞作",
    "content": [
      "昭昭竹殿開，奕奕蘭宮啟。懿範隆丹掖，殊榮辟朱邸。",
      "六佾薦徽容，三簋陳芳醴。萬石覃貽厥，分珪崇祖禰。"
    ]
  },
  {
    "volume": 15,
    "sequence": 46,
    "title": "郊廟歌辭：褒德廟樂章：彰德",
    "content": [
      "名隆五嶽，秩映三台。嚴祠已備，睟影方回。"
    ]
  },
  {
    "volume": 15,
    "sequence": 47,
    "title": "舞曲歌辭：功成慶善樂舞詞",
    "content": [
      "壽丘惟舊跡，酆邑乃前基。粵餘承累聖，懸弧亦在茲。",
      "弱齡逢運改，提劍郁匡時。指麾八荒定，懷柔萬國夷。",
      "梯山盛入款，駕海亦來思。單于陪武帳，日逐衛文lq。",
      "端扆朝四岳，無為任百司。霜節明秋景，輕冰結水湄。",
      "芸黃遍原隰，禾穎積京坻。共樂還譙宴，歡此大風詩。"
    ]
  },
  {
    "volume": 15,
    "sequence": 48,
    "title": "舞曲歌辭：中和樂舞詞",
    "content": [
      "芳歲肇佳節，物華當仲春。乾坤既昭泰，煙景含氤氳。",
      "德淺荷玄貺，樂成思治人。前庭列鐘鼓，廣殿延群臣。",
      "八卦隨舞意，五音轉曲新。顧非咸池奏，庶協南風熏。",
      "式宴禮所重，浹歡情必均。同和諒在茲，萬國希可親。"
    ]
  },
  {
    "volume": 15,
    "sequence": 49,
    "title": "舞曲歌辭：凱樂歌辭：破陣樂",
    "content": [
      "受律辭元首，相將討叛臣。咸歌破陣樂，共賞太平人。"
    ]
  },
  {
    "volume": 15,
    "sequence": 50,
    "title": "舞曲歌辭：凱樂歌辭：應聖期",
    "content": [
      "聖德期昌運，雍熙萬宇清。乾坤資化育，海嶽共休明。",
      "辟土欣耕稼，銷戈遂偃兵。殊方歌帝澤，執贄駕升平。"
    ]
  },
  {
    "volume": 15,
    "sequence": 51,
    "title": "舞曲歌辭：凱樂歌辭：賀聖歡",
    "content": [
      "四海皇風被，千年德水清。戎衣更不著，今日告功成。"
    ]
  },
  {
    "volume": 15,
    "sequence": 52,
    "title": "舞曲歌辭：凱樂歌辭：君臣同慶樂",
    "content": [
      "主聖開昌曆，臣忠奉大猷。君看偃革後，便是太平秋。"
    ]
  }
]