[
  {
    "volume": 277,
    "sequence": 1,
    "title": "和李使君三郎早秋城北亭樓宴崔司士因寄關中弟張評事時遇",
    "author": "盧綸",
    "content": [
      "黃花古城路，上盡見青山。桑柘晴川口，牛羊落照間。",
      "野情隨卷幔，軍士隔重關。道合偏多賞，官微獨不閑。",
      "鶴分琴久罷，書到雁應還。為謝登龍客，瓊枝寄一攀。"
    ]
  },
  {
    "volume": 277,
    "sequence": 2,
    "title": "和趙端公九日登石亭上和州家兄",
    "author": "盧綸",
    "content": [
      "洛浦想江津，悲歡共此辰。采花湖岸菊，望國舊樓人。",
      "雁別聲偏苦，松寒色轉新。傳書問漁叟，借寇爾何因。"
    ]
  },
  {
    "volume": 277,
    "sequence": 3,
    "title": "酬趙少尹戲示諸侄元陽等因以見贈",
    "author": "盧綸",
    "content": [
      "八龍三虎儼成行，瓊樹花開鶴翼張。且請同觀舞鴝鵒，何須竟哂食檳榔。歸時每愛懷朱橘，戲處常聞佩紫囊。",
      "謬入阮家逢慶樂，竹林因得奉壺觴。"
    ]
  },
  {
    "volume": 277,
    "sequence": 4,
    "title": "奉和戶曹叔夏夜寓直寄呈同曹諸公並見示",
    "author": "盧綸",
    "content": [
      "斂板捧清詞，恭聞侍直時。暮塵歸眾騎，邃宇舍諸司。",
      "華月先燈至，清風與簟隨。亂螢光熠熠，行樹影離離。",
      "龍臥人寧識，鵬摶鷃豈知。便因當五夜，敢望竹林期。"
    ]
  },
  {
    "volume": 277,
    "sequence": 5,
    "title": "和金吾裴將軍使往河北宣慰因訪張氏昆季舊居兼寄趙侍郎趙卿拜陵未迴",
    "author": "盧綸",
    "content": [
      "飛軒不駐輪，感激漢儒臣。氣懾千夫勇，恩傳萬里春。",
      "古原收野燎，寒笛怨空鄰。書此達良友，五陵風雨頻。"
    ]
  },
  {
    "volume": 277,
    "sequence": 6,
    "title": "和太常李主簿秋中山下別墅即事",
    "author": "盧綸",
    "content": [
      "清秋來幾時，宋玉已先知。曠朗霞映竹，澄明山滿池。",
      "葺橋雙鶴赴，收果眾猿隨。韶樂方今奏，雲林徒蔽虧。"
    ]
  },
  {
    "volume": 277,
    "sequence": 7,
    "title": "酬韋渚秋夜有懷見寄",
    "author": "盧綸",
    "content": [
      "蕭條良夜永，秋草對衰顏。露下鳥初定，月明人自閑。",
      "獨悲無舊業，共喜出時艱。為問功成後，同遊何處山。"
    ]
  },
  {
    "volume": 277,
    "sequence": 8,
    "title": "同吉中孚夢桃源",
    "author": "盧綸",
    "content": [
      "春雨夜不散，夢中山亦陰。雲中碧潭水，路暗紅花林。",
      "花水自深淺，無人知古今。",
      "夜靜春夢長，夢逐仙山客。園林滿芝朮，雞犬傍籬柵。",
      "幾處花下人，看予笑頭白。"
    ]
  },
  {
    "volume": 277,
    "sequence": 9,
    "title": "同柳侍郎題侯釗侍郎新昌裏",
    "author": "盧綸",
    "content": [
      "清源君子居，左右盡圖書。三徑春自足，一瓢歡有餘。",
      "庭莎成野席，闌藥是家蔬。幽顯豈殊跡，昔賢徒病諸。"
    ]
  },
  {
    "volume": 277,
    "sequence": 10,
    "title": "酬孫侍禦春日見寄",
    "author": "盧綸",
    "content": [
      "經過裏巷春，同是謝家鄰。顧我覺衰早，荷君留醉頻。",
      "松高猶覆草，鶴起暫縈塵。始悟達人志，患名非患貧。"
    ]
  },
  {
    "volume": 277,
    "sequence": 11,
    "title": "和王員外冬夜寓直",
    "author": "盧綸",
    "content": [
      "高步長裾錦帳郎，居然自是漢賢良。潘嶽敘年因鬢髮，揚雄托諫在文章。九天韶樂飄寒月，萬戶香塵裛曉霜。",
      "坐見重門儼朝騎，可憐雲路獨翱翔。"
    ]
  },
  {
    "volume": 277,
    "sequence": 12,
    "title": "酬金部王郎中省中春日見寄",
    "author": "盧綸",
    "content": [
      "南宮樹色曉森森，雖有春光未有陰。鶴侶正疑芳景引，玉人那為簿書沈。山含瑞氣偏當日，鶯逐輕風不在林。",
      "更有阮郎迷路處，萬株紅樹一溪深。"
    ]
  },
  {
    "volume": 277,
    "sequence": 13,
    "title": "奉和陝州十四翁中丞寄雷州二十翁司戶",
    "author": "盧綸",
    "content": [
      "聯飛獨不前，迥落海南天。賈傅竟行矣，邵公唯泫然。",
      "瘴開山更遠，路極水無邊。沈劣本多感，況聞原上篇。"
    ]
  },
  {
    "volume": 277,
    "sequence": 14,
    "title": "和李中丞酬萬年房署少府過汾州景雲觀因以寄上房與李早年同居此觀",
    "author": "盧綸",
    "content": [
      "顯晦澹無跡，賢哉常晏如。如何警孤鶴，忽乃傳雙魚。",
      "敘以泉石舊，悵然風景餘。低回青油幕，夢寐白雲居。",
      "玉洞桂香滿，雪壇松影疏。沈思矚仙侶，紓組正軍書。",
      "積學早成道，感恩難遂初。梅生諒多感，歸止豈吾廬。"
    ]
  },
  {
    "volume": 277,
    "sequence": 15,
    "title": "酬陳翃郎中冬至攜柳郎竇郎歸河中舊居見寄",
    "author": "盧綸",
    "content": [
      "三旬一休沐，清景滿林廬。南郭群儒從，東床兩客居。",
      "燒煙浮雪野，麥隴潤冰渠。班白皆持酒，蓬茅盡有書。",
      "終期買寒渚，同此利蒲魚。"
    ]
  },
  {
    "volume": 277,
    "sequence": 16,
    "title": "酬李益端公夜宴見贈",
    "author": "盧綸",
    "content": [
      "戚戚一西東，十年今始同。可憐歌酒夜，相對兩衰翁。"
    ]
  },
  {
    "volume": 277,
    "sequence": 17,
    "title": "和陳翃郎中拜本府少尹兼侍御史獻上侍中因呈同院諸公",
    "author": "盧綸",
    "content": [
      "金印垂鞍白馬肥，不同疏廣老方歸。三千士裏文章伯，四十年來錦繡衣。節比青松當澗直，心隨黃雀繞簷飛。",
      "鄉中賀者唯爭路，不識傳呼獬豸威。"
    ]
  },
  {
    "volume": 277,
    "sequence": 18,
    "title": "和王倉少尹暇日言懷",
    "author": "盧綸",
    "content": [
      "清秋多暇日，況乃是夫君。習靜通仙事，書空閱篆文。",
      "劍飛終上漢，鶴夢不離雲。無限煙霄路，何嗟跡未分。"
    ]
  },
  {
    "volume": 277,
    "sequence": 19,
    "title": "和崔侍郎游萬固寺",
    "author": "盧綸",
    "content": [
      "聞說中方高樹林，曙華先照囀春禽。風雲才子冶游思，蒲柳老人惆悵心。石路青苔花漫漫，雪簷垂溜玉森森。",
      "賀君此去君方至，河水東流西日沉。"
    ]
  },
  {
    "volume": 277,
    "sequence": 20,
    "title": "和裴延齡尚書寄題果州謝舍人仙居",
    "author": "盧綸",
    "content": [
      "飄然去謁八仙翁，自地從天香滿空。紫蓋迥標雙鶴上，語音猶在五雲中。青溪不接漁樵路，丹井唯傳草木風。",
      "歌此因思捧金液，露盤長慶漢皇宮。"
    ]
  },
  {
    "volume": 277,
    "sequence": 21,
    "title": "酬崔侍禦早秋臥病書情見寄時君亦抱疾在假中",
    "author": "盧綸",
    "content": [
      "擲地金聲信有之，瑩然冰玉見清詞。元凱癖成官始貴，相如渴甚貌逾衰。荒園每覺蟲鳴早，華館常聞客散遲。",
      "寂寞罷琴風滿樹，幾多黃葉落蛛絲。"
    ]
  },
  {
    "volume": 277,
    "sequence": 22,
    "title": "酬靈澈上人",
    "author": "盧綸",
    "content": [
      "軍人奉役本無期，落葉花開總不知。",
      "走馬城中頭雪白，若為將面見湯師。"
    ]
  },
  {
    "volume": 277,
    "sequence": 23,
    "title": "敬酬大府二十四舅覽詩卷因以見示",
    "author": "盧綸",
    "content": [
      "郤公憐戇亦憐愚，忽賜金盤徑寸珠。徹底碧潭滋涸溜。",
      "壓枝紅豔照枯株。九門洞啟延高論，百辟聯行挹大儒。",
      "顧己文章非酷似，敢將幽劣俟洪爐。"
    ]
  },
  {
    "volume": 277,
    "sequence": 24,
    "title": "雨中酬友人",
    "author": "盧綸",
    "content": [
      "看山獨行歸竹院，水繞前階草生遍。",
      "空林細雨暗無聲，唯有愁心兩相見。"
    ]
  },
  {
    "volume": 277,
    "sequence": 25,
    "title": "酬人失題",
    "author": "盧綸",
    "content": [
      "孤鸞將鶴群，晴日麗春雲。何幸晚飛者，清音長此聞。"
    ]
  },
  {
    "volume": 277,
    "sequence": 26,
    "title": "哭司農苗主簿",
    "author": "盧綸",
    "content": [
      "原頭殯禦繞新塋，原下行人望哭聲。",
      "更想秋山連古木，唯應石上見君名。"
    ]
  },
  {
    "volume": 277,
    "sequence": 27,
    "title": "得耿湋司法書因敘長安故友零落兵部苗員外發祕省李校書端相次傾逝潞府崔功曹峒長林司空丞曙俱謫遠方余以搖落之時對書增歎因呈河中鄭倉曹暢參軍昆季",
    "author": "盧綸",
    "content": [
      "鬢似衰蓬心似灰，驚悲相集老相催。故友九泉留語別，逐臣千里寄書來。塵容帶病何堪問，淚眼逢秋不喜開。",
      "幸接野居宜屣步，冀君清夜一申哀。"
    ]
  },
  {
    "volume": 277,
    "sequence": 28,
    "title": "同兵部李紓侍郎刑部包佶侍郎哭皇甫侍禦曾",
    "author": "盧綸",
    "content": [
      "攀龍與泣麟，哀樂不同塵。九陌霄漢侶，一燈冥漠人。",
      "舟沈驚海闊，蘭折怨霜頻。已矣複何見，故山應更春。"
    ]
  },
  {
    "volume": 277,
    "sequence": 29,
    "title": "綸與吉侍郎中孚司空郎中曙苗員外發崔補闕峒耿拾遺湋李校書端風塵追遊向三十載數公皆負當時盛稱榮耀未幾俱沈下泉暢博士當感懷前蹤有五十韻見寄輒有所酬以申悲舊兼寄夏侯侍御審侯倉曹釗",
    "author": "盧綸",
    "content": [
      "稟命孤且賤，少為病所嬰。八歲始讀書，四方遂有兵。",
      "童心幸不羈，此去負平生。是月胡入洛，明年天隕星。",
      "夜行登灞陵，惝恍靡所征。雲海一翻蕩，魚龍俱不寧。",
      "因浮襄江流，遠寄鄱陽城。鄱陽富學徒，誚我戇無營。",
      "諭以詩禮義，勖隨賓薦名。舟車更滯留，水陸互陰晴。",
      "曉望怯雲陣，夜愁驚鶴聲。淒淒指宋郊，浩浩入秦京。",
      "沴氣既風散，皇威如日明。方逢粟比金，未識公與卿。",
      "十上不可待，三年竟無成。偶為達者知，揚我于王廷。",
      "素志且不立，青袍徒見縈。昏孱夙自保，靜躁本殊形。",
      "始趨甘棠陰，旋遇密人迎。考實績無取，責能才固輕。",
      "新豐古離宮，宮樹鎖雲扃。中複蒞茲邑，往惟曾所經。",
      "繚垣何逶迤，水殿亦崢嶸。夜雨滴金砌，陰風吹玉楹。",
      "官曹雖檢率，國步日夷平。命蹇固安分，禍來非有萌。",
      "因逢駭浪飄，幾落無辜刑。巍巍登壇臣，獨正天柱傾。",
      "悄悄失途子，分將秋草並。百年甘守素，一顧乃拾青。",
      "相逢十月交，眾卉飄已零。感舊諒戚戚，問孤懇煢煢。",
      "侍郎文章宗，傑出淮楚靈。掌賦若吹籟，司言如建瓴。",
      "郎中善餘慶，雅韻與琴清。鬱鬱松帶雪，蕭蕭鴻入冥。",
      "員外真貴儒，弱冠被華纓。月香飄桂實，乳溜滴瓊英。",
      "補闕思沖融，巾拂藝亦精。彩蝶戲芳圃，瑞雲凝翠屏。",
      "拾遺興難侔，逸調曠無程。九醞貯彌潔，三花寒轉馨。",
      "校書才智雄，舉世一娉婷。賭墅鬼神變，屬詞鸞鳳驚。",
      "差肩曳長裾，總轡奉和鈴。共賦瑤台雪，同觀金穀箏。",
      "倚天方比劍，沈井忽如瓶。神昧不可問，天高莫爾聽。",
      "君持玉盤珠，瀉我懷袖盈。讀罷涕交頤，願言躋百齡。"
    ]
  },
  {
    "volume": 277,
    "sequence": 30,
    "title": "酬李叔度秋夜喜相遇因傷關東僚友喪逝見贈",
    "author": "盧綸",
    "content": [
      "寒月照秋城，秋風泉澗鳴。過時見蘭蕙，獨夜感衰榮。",
      "酒散同移疾，心悲似遠行。以愚求作友，何德敢稱兄。",
      "穀變波長急，松枯藥未成。恐看新鬢色，怯問故人名。",
      "野澤雲陰散，荒原日氣生。羈飛本難定，非是惡弦驚。"
    ]
  },
  {
    "volume": 277,
    "sequence": 31,
    "title": "同李益傷秋",
    "author": "盧綸",
    "content": [
      "歲去人頭白，秋來樹葉黃。搔頭向黃葉，與爾共悲傷。"
    ]
  },
  {
    "volume": 277,
    "sequence": 32,
    "title": "白髮歎",
    "author": "盧綸",
    "content": [
      "發白曉梳頭，女驚妻淚流。不知絲色後，堪得幾回秋。"
    ]
  },
  {
    "volume": 277,
    "sequence": 33,
    "title": "逢病軍人",
    "author": "盧綸",
    "content": [
      "行多有病住無糧，萬里還鄉未到鄉。",
      "蓬鬢哀吟古城下，不堪秋氣入金瘡。"
    ]
  },
  {
    "volume": 277,
    "sequence": 34,
    "title": "村南逢病叟",
    "author": "盧綸",
    "content": [
      "雙膝過頤頂在肩，四鄰知姓不知年。",
      "臥驅鳥雀惜禾黍，猶恐諸孫無社錢。"
    ]
  },
  {
    "volume": 277,
    "sequence": 35,
    "title": "七夕詩",
    "author": "盧綸",
    "content": [
      "祥光若可求，閨女夜登樓。月露浩方下，河雲凝不流。",
      "鉛華潛警曙，機杼暗傳秋。回想斂餘眷，人天俱是愁。"
    ]
  },
  {
    "volume": 277,
    "sequence": 36,
    "title": "七夕詩",
    "author": "盧綸",
    "content": [
      "涼風吹玉露，河漢有幽期。星彩光仍隱，雲容掩複離。",
      "良宵驚曙早，閏歲怨秋遲。何事金閨子，空傳得網絲。"
    ]
  },
  {
    "volume": 277,
    "sequence": 37,
    "title": "長門怨",
    "author": "盧綸",
    "content": [
      "空空古廊殿，寒月落斜暉。臥聽未央曲，滿箱歌舞衣。"
    ]
  },
  {
    "volume": 277,
    "sequence": 38,
    "title": "妾薄命",
    "author": "盧綸",
    "content": [
      "妾年初二八，兩度嫁狂夫。薄命今猶在，堅貞掃地無。"
    ]
  },
  {
    "volume": 277,
    "sequence": 39,
    "title": "倫開府席上賦得詠美人名解愁",
    "author": "盧綸",
    "content": [
      "不敢苦相留，明知不自由。顰眉乍欲語，斂笑又低頭。",
      "舞態兼些醉，歌聲似帶羞。今朝總見也，只不解人愁。"
    ]
  },
  {
    "volume": 277,
    "sequence": 40,
    "title": "王評事駙馬花燭詩",
    "author": "盧綸",
    "content": [
      "萬條銀燭引天人，十月長安半夜春。",
      "步障三千隘將斷，幾多珠翠落香塵。",
      "一人女婿萬人憐，一夜調疏抵百年。",
      "為報司徒好將息，明珠解轉又能圓。",
      "人主人臣是親家，千秋萬歲保榮華。",
      "幾時曾向高天上，得見今宵月裏花。",
      "比翼和鳴雙鳳凰，欲棲金帳滿城香。",
      "平明卻入天泉裏，日氣曈曨五色光。"
    ]
  },
  {
    "volume": 277,
    "sequence": 41,
    "title": "和趙給事白蠅拂歌",
    "author": "盧綸",
    "content": [
      "華堂多眾珍，白拂稱殊異。柄裁沈節香襲人，上結為文下垂穗。霜縷霏微瑩且柔，虎須乍細龍髯稠。",
      "皎然素色不因染，淅爾涼風非為秋。群蠅青蒼恣遊息，廣庖萬品無顏色。金屏成點玉成瑕，晝眠宛轉空咨嗟。",
      "此時滿筵看一舉，荻花忽旋楊花舞，砉如寒隼驚暮禽，颯若繁埃得輕雨。主人說是故人留，每誡如新比白頭。",
      "若將揮玩閑臨水，願接波中一白鷗。"
    ]
  },
  {
    "volume": 277,
    "sequence": 42,
    "title": "蕭常侍癭柏亭歌",
    "author": "盧綸",
    "content": [
      "柏之異者山中靈，何人斷絕為君亭。雲翻浪卷不可識，鳥獸成形花倒植。莓苔舊點色尚青，霹靂殘痕節猶黑。",
      "金貂主人漢三老，構此窮年下朝早。心規目制不暫疲，匠者受之無一詞。清晨拂匣菱生鏡，落日憑闌星滿池。",
      "攢甍斗拱無斤跡，根癭聯懸同素壁。數層亂瀉雲裏峰，萬片爭呈雪中石，重簾不動自飄香，似到瀛洲白玉堂。",
      "水精如意刁金色，雲母屏風透掩光。四階綿綿被纖草，草上依微眾山道。松間汲井煙翠寒，洞裏圍棋天景好。",
      "愚儒敢欲賀成功，鸞鳳棲翔固不同。應念廢材今接地，一枝思寄戶庭中。"
    ]
  },
  {
    "volume": 277,
    "sequence": 43,
    "title": "慈恩寺石磬歌",
    "author": "盧綸",
    "content": [
      "靈山石磬生海西，海濤平處與山齊。長眉老僧同佛力，咒使鮫人往求得。珠穴沈成綠浪痕，天衣拂盡蒼苔色。",
      "星漢徘徊山有風，禪翁靜扣月明中。群仙下雲龍出水，鸞鶴交飛半空裏。山精木魅不可聽，落葉秋砧一時起。",
      "花宮杳杳響泠泠，無數沙門昏夢醒。古廊燈下見行道，疏林池邊聞誦經。徒壯洪鐘秘高閣，萬金費盡工雕鑿。",
      "豈如全質掛青松，數葉殘雲一片峰。吾師寶之壽中國，願同劫石無終極。"
    ]
  },
  {
    "volume": 277,
    "sequence": 44,
    "title": "送張郎中還蜀歌",
    "author": "盧綸",
    "content": [
      "秦家禦史漢家郎，親專兩印征殊方。功成走馬朝天子，伏檻論邊若流水。曉離仙署趨紫微，夜接高儒讀青史。",
      "瀘南五將望君還，願以天書示百蠻。曲棧重江初過雨，前旌後騎不同山。迎車拜舞多耆老，舊卒新營遍青草。",
      "塞口雲生火候遲，煙中鶴唳軍行早。黃花川下水交橫，遠映孤霞蜀國晴。邛竹筍長椒瘴起，荔枝花發杜鵑鳴。",
      "回首岷峨半天黑，傳觴接膝何由得。空令豪士仰威名，無複貧交恃顏色。垂楊不動雨紛紛，錦帳胡瓶爭送君。",
      "須臾醉起簫笳發，空見紅旌入白雲。"
    ]
  },
  {
    "volume": 277,
    "sequence": 45,
    "title": "宴席賦得姚美人拍箏歌",
    "author": "盧綸",
    "content": [
      "出簾仍有鈿箏隨，見罷翻令恨識遲。微收皓腕纏紅袖，深遏朱弦低翠眉。忽然高張應繁節，玉指迴旋若飛雪。",
      "鳳簫韶管寂不喧，繡幕紗窗儼秋月。有時輕弄和郎歌，慢處聲遲情更多。已愁紅臉能佯醉，又恐朱門難再過，昭陽伴裏最聰明，出到人間才長成。遙知禁曲難翻處，猶是君王說小名。"
    ]
  },
  {
    "volume": 277,
    "sequence": 46,
    "title": "陳翃郎中北亭送侯釗侍禦賦得帶冰流歌",
    "author": "盧綸",
    "content": [
      "溪中鳥鳴春景旦，一派寒冰忽開散。璧方鏡員流不斷，白雲鱗鱗滿河漢。疊處淺，旋處深。撇捩寒魚上複沉，群鵝鼓舞揚清音。主人有客簪白筆，玉壺貯水光如一。",
      "持此贈君君飲之，聖君識君冰玉姿。"
    ]
  },
  {
    "volume": 277,
    "sequence": 47,
    "title": "棲岩寺隋文帝馬腦盞歌",
    "author": "盧綸",
    "content": [
      "天宮寶器隋朝物，鎖在金函比金骨。開函捧之光乃發，阿修羅王掌中月。五雲如拳輕複濃，昔曾噀酒今藏龍。",
      "規形環影相透徹，亂雪繁花千萬重。可憐貞質無今古，可歎隋陵一抔土。宮中豔女滿宮春，得親此寶能幾人。",
      "一留寒殿殿將壞，唯有幽光通隙塵。山中老僧眉似雪，忍死相傳保扃鐍。"
    ]
  },
  {
    "volume": 277,
    "sequence": 48,
    "title": "難綰刀子歌",
    "author": "盧綸",
    "content": [
      "黃金鞘裏青蘆葉，麗若剪成銛且翣。輕冰薄玉狀不分，一尺寒光堪決雲。吹毛可試不可觸，似有蟲搜闕裂文。",
      "淬之幾墮前池水，焉知不是蛟龍子。割雞刺虎皆若空，願應君心逐君指。並州難綰竟何人，每成此物如有神。"
    ]
  },
  {
    "volume": 277,
    "sequence": 49,
    "title": "臘日觀咸甯王部曲娑勒擒豹歌",
    "author": "盧綸",
    "content": [
      "山頭曈曈日將出，山下獵圍照初日。前林有獸未識名，將軍促騎無人聲，潛形踠伏草不動，雙雕旋轉群鴉鳴。",
      "陰方質子才三十，譯語受詞蕃語揖。舍鞍解甲疾如風，人忽虎蹲獸人立。欻然扼顙批其頤，爪牙委地涎淋漓。",
      "既蘇複吼拗仍怒，果協英謀生致之。拖自深叢目如電，萬夫失容千馬戰。傳呼賀拜聲相連，殺氣騰淩陰滿川。",
      "始知縛虎如縛鼠，敗虜降羌生眼前。祝爾嘉詞爾無苦，獻爾將隨犀象舞。苑中流水禁中山，期爾攫搏開天顏。",
      "非熊之兆慶無極，願紀雄名傳百蠻。"
    ]
  },
  {
    "volume": 277,
    "sequence": 50,
    "title": "賦得白鷗歌送李伯康歸使",
    "author": "盧綸",
    "content": [
      "積水深源，白鷗翻翻。倒影光素，於潭之間。",
      "銜魚魚落亂驚鳴，爭撲蓮叢蓮葉傾。",
      "爾不見波中鷗鳥閑無營，何必汲汲勞其生。",
      "柳花冥蒙大堤口，悠揚相和乍無有。輕隨去浪杳不分，細舞清風亦何有。似君換得白鵝時，獨憑闌幹雪滿池。",
      "今日還同看鷗鳥，如何羽翮複參差。複參差，海濤瀾漫何由期。"
    ]
  },
  {
    "volume": 277,
    "sequence": 51,
    "title": "皇帝感詞",
    "author": "盧綸",
    "content": [
      "提劍風雷動，垂衣日月明。禁花呈瑞色，國老見星精。",
      "發棹魚先躍，窺巢鳥不驚。山呼一萬歲，直入九重城。",
      "天香五鳳彩，禦馬六龍文。雨露清馳道，風雷翊上軍。",
      "高旍花外轉，行漏樂前聞。時見金鞭舉，空中指瑞雲。",
      "妙算干戈止，神謀宇宙清。兩階文物盛，七德武功成。",
      "校獵長楊苑，屯軍細柳營。歸來獻明主，歌舞溢春城。",
      "天樂下天中，雲輧儼在空。鉛黃豔河漢，笑語合笙鏞。",
      "已見長隨鳳，仍聞不避熊。君王親試舞，閶闔靜無風。"
    ]
  }
]