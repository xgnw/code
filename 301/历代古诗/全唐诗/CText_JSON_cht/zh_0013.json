[
  {
    "volume": 13,
    "sequence": 1,
    "title": "郊廟歌辭：享太廟樂章：永和",
    "content": [
      "于穆烈祖，弘此丕基。永言配命，子孫保之。",
      "百神既洽，萬國在茲。是用孝享，神其格思。"
    ]
  },
  {
    "volume": 13,
    "sequence": 2,
    "title": "郊廟歌辭：享太廟樂章：肅和",
    "content": [
      "大哉至德，允茲明聖。格於上下，聿遵誠敬。",
      "嘉樂斯登，鳴球以詠。神其降止，式隆景命。"
    ]
  },
  {
    "volume": 13,
    "sequence": 3,
    "title": "郊廟歌辭：享太廟樂章：雍和",
    "content": [
      "崇茲享祀，誠敬兼至。樂以感靈，禮以昭事。",
      "粢盛咸絜，牲牷孔備。永言孝思，庶幾不匱。"
    ]
  },
  {
    "volume": 13,
    "sequence": 4,
    "title": "郊廟歌辭：享太廟樂章：長髮舞",
    "content": [
      "睿哲維唐，長髮其祥。帝命斯佑，王業克昌。",
      "配天載德，就日重光。本支百代，申錫無疆。"
    ]
  },
  {
    "volume": 13,
    "sequence": 5,
    "title": "郊廟歌辭：享太廟樂章：大基舞",
    "content": [
      "猗與祖業，皇矣帝先。翦商德厚，封唐慶延。",
      "在姬猶稷，方晉喻宣。基我鼎運，于萬斯年。"
    ]
  },
  {
    "volume": 13,
    "sequence": 6,
    "title": "郊廟歌辭：享太廟樂章：大成舞",
    "content": [
      "周稱王季，晉美帝文。明明盛德，穆穆齊芬。",
      "藏用四履，屈道三分。鏗鏘鐘石，載紀鴻勳。"
    ]
  },
  {
    "volume": 13,
    "sequence": 7,
    "title": "郊廟歌辭：享太廟樂章：大明舞",
    "content": [
      "五紀更運，三正遞升。勳華既沒，禹湯勃興。",
      "神武命代，靈眷是膺。望雲彰德，察緯告征。",
      "上紐天維，下安地軸。征師涿野，萬國咸服。",
      "偃伯靈台，九官允穆。殊域委贐，懷生介福。",
      "大禮既飾，大樂已和。黑章擾囿，赤字浮河。",
      "功宣載籍，德被詠歌。克昌厥後，百祿是荷。"
    ]
  },
  {
    "volume": 13,
    "sequence": 8,
    "title": "郊廟歌辭：享太廟樂章：壽和",
    "content": [
      "八音斯奏，三獻畢陳。寶祚惟永，暉光日新。"
    ]
  },
  {
    "volume": 13,
    "sequence": 9,
    "title": "郊廟歌辭：享太廟樂章：舒和",
    "content": [
      "聖敬通神光七廟，靈心薦祚和萬方。",
      "嚴禋克配鴻基遠，明德惟馨鳳曆昌。"
    ]
  },
  {
    "volume": 13,
    "sequence": 10,
    "title": "郊廟歌辭：享太廟樂章：雍和",
    "content": [
      "于穆清廟，聿修嚴祀。四縣載陳，三獻斯止。",
      "籩豆徹薦，人祇介祉。神維格思，錫祚不已。"
    ]
  },
  {
    "volume": 13,
    "sequence": 11,
    "title": "郊廟歌辭：享太廟樂章：永和",
    "content": [
      "肅肅清祀，烝烝孝思。薦享昭備，虔恭在茲。",
      "雍歌徹俎，祝嘏陳辭。用光武志，永固鴻基。"
    ]
  },
  {
    "volume": 13,
    "sequence": 12,
    "title": "郊廟歌辭：享太廟樂章：崇德舞",
    "content": [
      "五運改蔔，千齡啟聖。彤雲曉聚，黃星夜映。",
      "葉闡珠囊，基開玉鏡。下臨萬宇，上齊七政。",
      "霧開三象，塵清九服。海溓星暉，遠安邇肅。",
      "天地交泰，華夷輯睦。翔泳歸仁，中外禔福。",
      "績逾黜夏，勳高翦商。武陳七德，刑設三章。",
      "祥禽巢閣，仁獸游梁。卜年惟永，景福無疆。"
    ]
  },
  {
    "volume": 13,
    "sequence": 13,
    "title": "郊廟歌辭：享太廟樂章：鈞天舞",
    "content": [
      "承天撫籙，纂聖登皇。遐清萬宇，仰協三光。",
      "功成日用，道濟時康。璿圖載永，寶曆斯昌。",
      "日月揚暉，煙雲爛色。河岳修貢，神祇效職。",
      "舜風攸偃，堯曦先就。睿感通寰，孝思浹宙。",
      "奉揚先德，虔遵曩狩。展義天扃，飛英雲岫。",
      "化逸王表，神凝帝先。乘雲厭俗，馭日登玄。"
    ]
  },
  {
    "volume": 13,
    "sequence": 14,
    "title": "郊廟歌辭：享太廟樂章：太和舞",
    "content": [
      "廣樂既備，嘉薦既新。述先惟德，孝饗惟親。",
      "七獻具舉，五齊畢陳。錫茲祚福，于萬斯春。"
    ]
  },
  {
    "volume": 13,
    "sequence": 15,
    "title": "郊廟歌辭：享太廟樂章：景雲舞",
    "content": [
      "惟睿作聖，惟聖登皇。精感耀魄，時膺會昌。",
      "舜慚大孝，堯推讓王。能事斯極，振古誰方。",
      "文明履運，車書同軌。巍巍赫赫，盡善盡美。",
      "衢室凝旒，大庭端扆。釋負之寄，事光復子。",
      "脫屣高天，登遐上玄。龍湖超忽，象野芊綿。",
      "遊衣複道，薦果初年。新廟奕奕，明德配天。"
    ]
  },
  {
    "volume": 13,
    "sequence": 16,
    "title": "郊廟歌辭：享太廟樂章：光大舞",
    "content": [
      "大業龍祉，徽音駿尊。潛居皇德，赫嗣天昆。",
      "展儀宗祖，重誠孝孫。春秋無極，享奏存存。"
    ]
  },
  {
    "volume": 13,
    "sequence": 17,
    "title": "郊廟歌辭：享太廟樂章：迎神",
    "content": [
      "七廟觀德，百靈攸仰。俗荷財成，物資含養。",
      "道光執契，化籠提象。肅肅雍雍，神其來饗。"
    ]
  },
  {
    "volume": 13,
    "sequence": 18,
    "title": "郊廟歌辭：享太廟樂章：金奏",
    "content": [
      "肅肅清廟，巍巍盛唐。配天立極，累聖重光。",
      "樂和管磬，禮備烝嘗。永惟來格，降福無疆。"
    ]
  },
  {
    "volume": 13,
    "sequence": 19,
    "title": "郊廟歌辭：享太廟樂章：送神",
    "content": [
      "五聲備奏，三獻終祠。車移鳳輦，旆轉虹旗。",
      "禮周籩豆，誠效虔祗。皇靈徙蹕，簪紳拜辭。"
    ]
  },
  {
    "volume": 13,
    "sequence": 20,
    "title": "郊廟歌辭：武后享清廟樂章十首：第一",
    "content": [
      "建清廟，贊玄功。擇吉日，展禋宗。",
      "樂已變，禮方崇。望神駕，降仙宮。"
    ]
  },
  {
    "volume": 13,
    "sequence": 21,
    "title": "郊廟歌辭：武后享清廟樂章十首：第二",
    "content": [
      "隆周創業，寶命惟新。敬宗茂典，爰表虔禋。",
      "聲明已備，文物斯陳。肅容如在，懇志方申。"
    ]
  },
  {
    "volume": 13,
    "sequence": 22,
    "title": "郊廟歌辭：武后享清廟樂章十首：第三登歌",
    "content": [
      "肅敷大禮，上謁尊靈。敬陳筐幣，載表丹誠。"
    ]
  },
  {
    "volume": 13,
    "sequence": 23,
    "title": "郊廟歌辭：武后享清廟樂章十首：第四迎神",
    "content": [
      "敬奠蘋藻，式罄虔襟。潔誠斯展，佇降靈歆。"
    ]
  },
  {
    "volume": 13,
    "sequence": 24,
    "title": "郊廟歌辭：武后享清廟樂章十首：第五飲福",
    "content": [
      "爰陳玉醴，式奠瓊漿。靈心有穆，介福無疆。"
    ]
  },
  {
    "volume": 13,
    "sequence": 25,
    "title": "郊廟歌辭：武后享清廟樂章十首：第六送文舞",
    "content": [
      "帝圖草創，皇業初開。功高佐命，業贊雲雷。"
    ]
  },
  {
    "volume": 13,
    "sequence": 26,
    "title": "郊廟歌辭：武后享清廟樂章十首：第七迎武舞",
    "content": [
      "赫赫玄功被穹壤，皇皇至德洽生靈。",
      "開基撥亂妖氛廓，佐命宣威海內清。"
    ]
  },
  {
    "volume": 13,
    "sequence": 27,
    "title": "郊廟歌辭：武后享清廟樂章十首：第八武舞作",
    "content": [
      "荷恩承顧托，執契恭臨撫。廟略靜邊荒，天兵耀神武。"
    ]
  },
  {
    "volume": 13,
    "sequence": 28,
    "title": "郊廟歌辭：武后享清廟樂章十首：第九徹俎",
    "content": [
      "登歌已闋，獻禮方周。欽承景福，肅奉鴻休。"
    ]
  },
  {
    "volume": 13,
    "sequence": 29,
    "title": "郊廟歌辭：武后享清廟樂章十首：第十送神",
    "content": [
      "大禮言畢，仙衛將歸。莫申丹懇，空瞻紫微。"
    ]
  },
  {
    "volume": 13,
    "sequence": 30,
    "title": "郊廟歌辭：享太廟樂章：嚴和",
    "content": [
      "肅肅清廟，赫赫玄猷。功高萬古，化奄十洲。",
      "中興丕業，上荷天休。祗奉先構，禮備懷柔。"
    ]
  },
  {
    "volume": 13,
    "sequence": 31,
    "title": "郊廟歌辭：享太廟樂章：升和",
    "content": [
      "顧惟菲薄，纂曆應期。中外同軌，夷狄來思。",
      "樂用崇德，禮以陳詞。夕惕若厲，欽奉弘基。"
    ]
  },
  {
    "volume": 13,
    "sequence": 32,
    "title": "郊廟歌辭：享太廟樂章：虔和",
    "content": [
      "禮標薦鬯，肅事祠庭。敬申如在，敢托非馨。"
    ]
  },
  {
    "volume": 13,
    "sequence": 33,
    "title": "郊廟歌辭：享太廟樂章：歆和",
    "content": [
      "崇禋已備，粢盛聿修。潔誠斯展，鐘石方遒。"
    ]
  },
  {
    "volume": 13,
    "sequence": 34,
    "title": "郊廟歌辭：享太廟樂章：承光舞",
    "content": [
      "金相載穆，玉裕重輝。養德清禁，承光紫微。",
      "幹宮候色，震象增威。監國方永，賓天不歸。",
      "孝友自衷，溫文性與。龍樓正啟，鶴駕斯舉。",
      "丹扆流念，鴻名式序。中興考室，永陳彝俎。"
    ]
  },
  {
    "volume": 13,
    "sequence": 35,
    "title": "郊廟歌辭：享太廟樂章：延和",
    "content": [
      "巍巍累聖，穆穆重光。奄有區夏，祚啟隆唐。",
      "百蠻飲澤，萬國來王。本枝億載，鼎祚逾長。"
    ]
  },
  {
    "volume": 13,
    "sequence": 36,
    "title": "郊廟歌辭：享太廟樂章：同和",
    "content": [
      "惟聖配天敷盛禮，惟天為大闡洪名。",
      "恭禋展敬光先德，蘋藻申虔表志誠。"
    ]
  },
  {
    "volume": 13,
    "sequence": 37,
    "title": "郊廟歌辭：享太廟樂章：寧和",
    "content": [
      "炎馭失天綱，土德承天命。英猷被寰宇，懿躅隆邦政。",
      "七德已綏邊，九夷咸底定。景化覃遐邇，深仁洽翔泳。"
    ]
  },
  {
    "volume": 13,
    "sequence": 38,
    "title": "郊廟歌辭：享太廟樂章：恭和",
    "content": [
      "禮週三獻，樂闋九成。肅承靈福，悚惕兼盈。"
    ]
  },
  {
    "volume": 13,
    "sequence": 39,
    "title": "郊廟歌辭：享太廟樂章：通和",
    "content": [
      "祠容既畢，仙座爰興。停停鳳舉，靄靄雲升。",
      "長隆寶運，永錫休征。福覃貽厥，恩被黎蒸。"
    ]
  },
  {
    "volume": 13,
    "sequence": 40,
    "title": "郊廟歌辭：享太廟樂章：昭和",
    "content": [
      "道洽二儀交泰，時休四宇和平。",
      "環佩肅於庭實，鐘石揚乎頌聲。"
    ]
  },
  {
    "volume": 13,
    "sequence": 41,
    "title": "郊廟歌辭：享太廟樂章：誠敬",
    "content": [
      "顧惟菲質，忝位椒宮。虔奉蘋藻，肅事神宗。",
      "敢申誠絜，庶罄深衷。睟容有裕，靈享無窮。"
    ]
  },
  {
    "volume": 13,
    "sequence": 42,
    "title": "郊廟歌辭：享太廟樂章：肅和",
    "content": [
      "月禮已周，雲和將變。爰獻其醑，載遷其奠。",
      "明德逾隆，非馨是薦。澤沾動植，仁覃宇縣。"
    ]
  },
  {
    "volume": 13,
    "sequence": 43,
    "title": "郊廟歌辭：享太廟樂章：昭感",
    "content": [
      "鏗鏘韶濩，肅穆神容。洪規赫赫，祠典雍雍。",
      "已週三獻，將乘六龍。虔誠有托，懇志無從。"
    ]
  },
  {
    "volume": 13,
    "sequence": 44,
    "title": "郊廟歌辭：享太廟樂章：永和三章",
    "content": [
      "肅九室，諧八音。歌皇慕，動神心。",
      "禮宿設，樂妙尋。聲明備，祼奠臨。",
      "律迓氣，音入玄。依玉幾，禦黼筵。",
      "聆愾息，僾周旋。九韶遍，百福傳。",
      "信工祝，永頌聲。來祖考，聽和平。",
      "相百辟，貢九瀛。神休委，帝孝成。"
    ]
  },
  {
    "volume": 13,
    "sequence": 45,
    "title": "郊廟歌辭：享太廟樂章：太和",
    "content": [
      "時文聖後，清廟肅邕。致誠勤薦，在貌思恭。",
      "玉節肆夏，金鏘五鐘。繩繩雲步，穆穆天容。"
    ]
  },
  {
    "volume": 13,
    "sequence": 46,
    "title": "郊廟歌辭：享太廟樂章：肅和",
    "content": [
      "天子享孝，工歌溥將。躬祼鬱鬯，乃焚膋薌。",
      "臭以達陰，聲以求陽。奉時烝嘗，永代不忘。"
    ]
  },
  {
    "volume": 13,
    "sequence": 47,
    "title": "郊廟歌辭：享太廟樂章：雍和二章",
    "content": [
      "在滌嘉豢，麗碑敬牲。角握之牡，色純之騂。",
      "火傳陽燧，水溉陰精。太公胖俎，傅說和羹。",
      "俎豆有馥，粢盛絜豐。亦有和羹，既戒既平。",
      "鼓鐘管磬，肅唱和鳴。皇皇後祖，來我思成。"
    ]
  },
  {
    "volume": 13,
    "sequence": 48,
    "title": "郊廟歌辭：享太廟樂章：文舞",
    "content": [
      "聖謨九德，真言五千。慶集昌胄，符開帝先。",
      "高文杖鉞，克配彼天。三宗握鏡，六合渙然。",
      "帝其承祀，率禮罔愆。圖書霧出，日月清懸。",
      "舞形德類，詠諗功傳。黃龍蜿蟺，彩雲蹁躚。",
      "五行氣順，八佾風宣。介此百祿，於皇萬年。"
    ]
  },
  {
    "volume": 13,
    "sequence": 49,
    "title": "郊廟歌辭：享太廟樂章：光大舞",
    "content": [
      "肅肅藝祖，滔滔浚源。有雄玉劍，作鎮金門。",
      "玄王貽緒，後稷謀孫。肇禋九廟，四海來尊。"
    ]
  },
  {
    "volume": 13,
    "sequence": 50,
    "title": "郊廟歌辭：享太廟樂章：長髮舞",
    "content": [
      "具禮崇德，備樂承風。魏推幢主，周贈司空。",
      "不行而至，無成有終。神興王業，天歸帝功。"
    ]
  },
  {
    "volume": 13,
    "sequence": 51,
    "title": "郊廟歌辭：享太廟樂章：大政舞",
    "content": [
      "於赫元命，權輿帝文。天齊八柱，地半三分。",
      "宗廟觀德，笙鏞樂勳。封唐之兆，成天下君。"
    ]
  },
  {
    "volume": 13,
    "sequence": 52,
    "title": "郊廟歌辭：享太廟樂章：大成舞",
    "content": [
      "帝舞季曆，龍聖生昌。後歌有蟜，胎炎孕黃。",
      "天地合德，日月齊光。肅雍孝享，祚我萬方。"
    ]
  },
  {
    "volume": 13,
    "sequence": 53,
    "title": "郊廟歌辭：享太廟樂章：大明舞",
    "content": [
      "赤精亂德，四海困窮。黃旗舉義，三靈會同。",
      "旱望春雨，雲披大風。溥天來祭，高祖之功。"
    ]
  },
  {
    "volume": 13,
    "sequence": 54,
    "title": "郊廟歌辭：享太廟樂章：崇德舞",
    "content": [
      "皇合一德，朝宗百神。削平天地，大拯生人。",
      "上帝配食，單于入臣。戎歌陳舞，曄曄震震。"
    ]
  },
  {
    "volume": 13,
    "sequence": 55,
    "title": "郊廟歌辭：享太廟樂章：鈞天舞",
    "content": [
      "高皇邁道，端拱無為。化懷獯鬻，兵賦句驪。",
      "禮尊封禪，樂盛來儀。合位媧後，同稱伏羲。"
    ]
  },
  {
    "volume": 13,
    "sequence": 56,
    "title": "郊廟歌辭：享太廟樂章：大和舞",
    "content": [
      "退居江水，鬱起丹陵。禮物還舊，朝章中興。",
      "龍圖友及，駿命恭膺。鳴球香瓚，大糦是承。"
    ]
  },
  {
    "volume": 13,
    "sequence": 57,
    "title": "郊廟歌辭：享太廟樂章：景雲舞",
    "content": [
      "景雲霏爛，告我帝符。噫帝沖德，與天為徒。",
      "笙鏞遙遠，俎豆虛無。春秋孝獻，回復此都。"
    ]
  },
  {
    "volume": 13,
    "sequence": 58,
    "title": "郊廟歌辭：享太廟樂章：福和",
    "content": [
      "備禮用樂，崇親致尊。誠通慈降，敬徹愛存。獻懷稱壽，啐感承恩。皇帝孝德，子孫千億。大包天域，長亙不極。"
    ]
  },
  {
    "volume": 13,
    "sequence": 59,
    "title": "郊廟歌辭：享太廟樂章：舒和",
    "content": [
      "六鐘翕協六變成，八佾徜徉八風生。",
      "樂九韶兮人神感，美七德兮天地清。"
    ]
  },
  {
    "volume": 13,
    "sequence": 60,
    "title": "郊廟歌辭：享太廟樂章：凱安四章",
    "content": [
      "瑟彼瑤爵，亞惟上公。室如屏氣，門不容躬。",
      "禮殷其本，樂執其中。聖皇永慕，天地幽通。",
      "禮匝三獻，樂遍九成。降循軒陛，仰欷皇情。",
      "福與仁合，德因孝明。百年神畏，四海風行。",
      "總總幹戚，填填鼓鐘。奮揚爭氣，坐作為容。",
      "離若鷙鳥，合如戰龍。萬方觀德，肅肅雍雍。",
      "烈祖順三靈，文宗威四海。黃鉞誅群盜，朱旗掃多罪。",
      "戢兵天下安，約法人心改。大哉幹羽意，長見風雲在。"
    ]
  },
  {
    "volume": 13,
    "sequence": 61,
    "title": "郊廟歌辭：享太廟樂章：登歌",
    "content": [
      "止笙磬，撤豆籩。廓無響，窅入玄。主在室，神在天。",
      "情餘慕，禮罔愆。喜黍稷，屢豐年。"
    ]
  },
  {
    "volume": 13,
    "sequence": 62,
    "title": "郊廟歌辭：享太廟樂章：永和",
    "content": [
      "眇嘉樂，授靈爽。感若來，思如往。休氣散，回風上。",
      "返寂寞，還惚恍。懷靈駕，結空想。"
    ]
  },
  {
    "volume": 13,
    "sequence": 63,
    "title": "郊廟歌辭：享太廟樂章：廣運舞",
    "author": "郭子儀",
    "content": [
      "于赫皇祖，昭明有融。惟文之德，惟武之功。",
      "河海靜謐，車書混同。虔恭孝饗，穆穆玄風。"
    ]
  },
  {
    "volume": 13,
    "sequence": 64,
    "title": "郊廟歌辭：享太廟樂章：惟新舞",
    "author": "劉晏",
    "content": [
      "漢祚惟永，神功中興。風驅氛祲，天覆黎蒸。",
      "三光再朗，庶績其凝。重熙累洽，景命是膺。"
    ]
  },
  {
    "volume": 13,
    "sequence": 65,
    "title": "郊廟歌辭：享太廟樂章：保大舞",
    "author": "郭子儀",
    "content": [
      "于穆文考，聖神昭章。肅勺群慝，含光遠方。",
      "萬物茂遂，九夷賓王。愔愔雲韶，德音不忘。"
    ]
  },
  {
    "volume": 13,
    "sequence": 66,
    "title": "郊廟歌辭：享太廟樂章：文明舞",
    "author": "鄭餘慶",
    "content": [
      "開邸除暴，時邁勳尊。三元告命，四極駿奔。",
      "金枝翠葉，輝燭瑤琨。象德億載，貽慶湯孫。"
    ]
  },
  {
    "volume": 13,
    "sequence": 67,
    "title": "郊廟歌辭：享太廟樂章：大順舞",
    "author": "鄭絪",
    "content": [
      "于穆時文，受天明命。允恭玄默，化成理定。",
      "出震嗣德，應幹傳聖。猗歟緝熙，千億流慶。"
    ]
  },
  {
    "volume": 13,
    "sequence": 68,
    "title": "郊廟歌辭：享太廟樂章：象德舞",
    "author": "段文昌",
    "content": [
      "肅肅清廟，登顯至德。澤周八荒，兵定四極。",
      "生物咸遂，群盜滅息。明聖欽承，子孫千億。"
    ]
  },
  {
    "volume": 13,
    "sequence": 69,
    "title": "郊廟歌辭：享太廟樂章：和甯舞",
    "author": "牛僧孺",
    "content": [
      "湜湜頎頎，融昭德輝。不紐不舒，貫成九圍。",
      "武烈文經，敷施當宜。纂堯付啟，億萬熙熙。"
    ]
  },
  {
    "volume": 13,
    "sequence": 70,
    "title": "郊廟歌辭：享太廟樂章：大定舞",
    "author": "李回",
    "content": [
      "受天明命，敷佑下土。化時以儉，衛文以武。",
      "氛消夷夏，俗臻往古。億萬斯年，形於律呂。"
    ]
  },
  {
    "volume": 13,
    "sequence": 71,
    "title": "郊廟歌辭：享太廟樂章：宣宗室舞",
    "author": "夏侯孜",
    "content": [
      "於鑠令主，聖祚重昌。興起教義，申明典章。",
      "俗尚素樸，人皆樂康。積德可報，流慶無疆。"
    ]
  },
  {
    "volume": 13,
    "sequence": 72,
    "title": "郊廟歌辭：享太廟樂章：懿宗室舞",
    "author": "蕭仿",
    "content": [
      "聖祚無疆，慶傳樂章。金枝繁茂，玉葉延長。",
      "海瀆常晏，波濤不揚。汪汪美化，垂范今王。"
    ]
  },
  {
    "volume": 13,
    "sequence": 73,
    "title": "郊廟歌辭：享太廟樂章：咸甯舞",
    "content": [
      "於鑠丕嗣，惟帝之光。羽鑰象德，金石薦祥。",
      "聖系無極，景命永昌。神降上哲，維天配長。"
    ]
  }
]