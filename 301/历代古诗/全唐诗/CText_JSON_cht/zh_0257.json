[
  {
    "volume": 257,
    "sequence": 1,
    "title": "冬夜宴蕭十丈因餞殷郭二子西上",
    "author": "息夫牧",
    "content": [
      "有琴斯鳴，於宰之庭。君子蒞止，其心孔平。政既告成，德以永貞。鳴琴有衎，於潁之畔。彼之才髦，其年未冠。",
      "聞詩聞禮，斐兮璨璨。鳴琴其怡，於潁之湄。二子翰飛，言戾京師。有郁者桂，爰攀其枝。琴既鳴矣，宵既清矣。",
      "烘煁有煒，酒醴惟旨。喟我寤歎，籲其別矣。"
    ]
  },
  {
    "volume": 257,
    "sequence": 2,
    "title": "蟬鳴一篇五章",
    "author": "宋華",
    "content": [
      "蟬其鳴矣，於彼疏桐。庇影容跡，何所不容。嘒嘒其長，永托於風。未見君子，我心忡忡。既見君子，樂且有融。",
      "彼蟬鳴矣，于林之表。含風飲露，以樂吾道。有懷載遷，伊誰雲保。未見君子，我心悄悄。既見君子，披豁予抱。",
      "蟬鳴蟬鳴，幽暢乎而。肅肅爾庭，遠近涼颸。言赴高柳，叢篁間之。思而不見，如渴如饑。亦既覯止，我心則夷。",
      "蟬鳴伊何，時運未與。匪歎秋徂，怨斯路阻。願言莫從，鬱悒誰語。君子至止，慰我延佇。何斯違斯，倏爾遐舉。",
      "歲之秋深，蟬其夕吟。披衣軒除，蕭蕭風林。我友來斯，言告離衿。何以敘懷，臨水鳴琴。何以贈言，委順浮沉。"
    ]
  },
  {
    "volume": 257,
    "sequence": 3,
    "title": "寄蕭穎士補正字",
    "author": "鄒象先",
    "content": [
      "六月度開雲，三峰玩山翠。爾時黃綬屈，別後青雲致。"
    ]
  },
  {
    "volume": 257,
    "sequence": 4,
    "title": "河中晚霽",
    "author": "韋建",
    "content": [
      "湖廣舟自輕，江天欲澄霽。是時清楚望，氣色猶霾曀。",
      "踟躕金霞白，波上日初麗。煙紅落鏡中，樹木生天際。",
      "杳杳涯欲斑，濛濛雲複閉。言垂星漢明，又睹寰瀛勢。",
      "微興從此愜，悠然不知歲。試歌滄浪清，遂覺乾坤細。",
      "肯念客衣薄，將期永投袂。遲回漁父間，一雁聲嘹唳。"
    ]
  },
  {
    "volume": 257,
    "sequence": 5,
    "title": "泊舟盱眙",
    "author": "韋建",
    "content": [
      "泊舟淮水次，霜降夕流清。夜久潮侵岸，天寒月近城。",
      "平沙依雁宿，候館聽雞鳴。鄉國雲霄外，誰堪羈旅情。"
    ]
  },
  {
    "volume": 257,
    "sequence": 6,
    "title": "銓試後征山別業寄源侍禦",
    "author": "殷寅",
    "content": [
      "別業在征山，登高望畿甸。嚴令天地肅，城闕如何見。",
      "藹藹王侯門，華軒日遊衒。幸逢休明代，山虜尚交戰。",
      "投策去園林，率名皆拜選。聖君性則哲，濟濟多英彥。",
      "裴楷能清通，山濤急推薦。謏才甘自屏，薄伎忝餘眷。",
      "雖承國士恩，尚乏中人援。疇昔相知者，今茲秉天憲。",
      "朱紱何赫赫，繡衣複蔥蒨。"
    ]
  },
  {
    "volume": 257,
    "sequence": 7,
    "title": "玄元皇帝應見賀聖祚無疆",
    "author": "殷寅",
    "content": [
      "應曆生周日，修祠表漢年。複茲秦嶺上，更似霍山前。",
      "昔贊神功啟，今符聖祚延。已題金簡字，仍訪玉堂仙。",
      "睿祖光元始，曾孫體又玄。言因六夢接，慶葉九齡傳。",
      "北闕心超矣，南山壽固然。無由同拜慶，竊抃賀陶甄。"
    ]
  },
  {
    "volume": 257,
    "sequence": 8,
    "title": "秋怨",
    "author": "柳中庸",
    "content": [
      "玉樹起涼煙，凝情一葉前。別離傷曉鏡，搖落思秋弦。",
      "漢壘關山月，胡笳塞北天。不知腸斷夢，空繞幾山川。"
    ]
  },
  {
    "volume": 257,
    "sequence": 9,
    "title": "春思贈人",
    "author": "柳中庸",
    "content": [
      "紅粉當三五，青娥豔一雙。綺羅回錦陌，弦管入花江。",
      "落雁驚金彈，拋杯瀉玉缸。誰知褐衣客，憔悴在書窗。"
    ]
  },
  {
    "volume": 257,
    "sequence": 10,
    "title": "幽院早春",
    "author": "柳中庸",
    "content": [
      "草短花初拆，苔青柳半黃。隔簾春雨細，高枕曉鶯長。",
      "無事含閑夢，多情識異香。欲尋蘇小小，何處覓錢塘。"
    ]
  },
  {
    "volume": 257,
    "sequence": 11,
    "title": "寒食戲贈",
    "author": "柳中庸",
    "content": [
      "春暮越江邊，春陰寒食天。杏花香麥粥，柳絮伴秋千。",
      "酒是芳菲節，人當桃李年。不知何處恨，已解入箏弦。"
    ]
  },
  {
    "volume": 257,
    "sequence": 12,
    "title": "聽箏",
    "author": "柳中庸",
    "content": [
      "抽弦促柱聽秦箏，無限秦人悲怨聲。似逐春風知柳態，如隨啼鳥識花情。誰家獨夜愁燈影，何處空樓思月明。",
      "更入幾重離別恨，江南岐路洛陽城。"
    ]
  },
  {
    "volume": 257,
    "sequence": 13,
    "title": "河陽橋送別",
    "author": "柳中庸",
    "content": [
      "黃河流出有浮橋，晉國歸人此路遙。",
      "若傍闌幹千里望，北風驅馬雨蕭蕭。"
    ]
  },
  {
    "volume": 257,
    "sequence": 14,
    "title": "征怨",
    "author": "柳中庸",
    "content": [
      "歲歲金河複玉關，朝朝馬策與刀環。",
      "三春白雪歸青塚，萬里黃河繞黑山。"
    ]
  },
  {
    "volume": 257,
    "sequence": 15,
    "title": "涼州曲二首",
    "author": "柳中庸",
    "content": [
      "關山萬里遠征人，一望關山淚滿巾。",
      "青海戍頭空有月，黃沙磧裏本無春。",
      "高檻連天望武威，窮陰拂地戍金微。",
      "九城弦管聲遙發，一夜關山雪滿飛。"
    ]
  },
  {
    "volume": 257,
    "sequence": 16,
    "title": "江行",
    "author": "柳中庸",
    "content": [
      "繁陰乍隱洲，落葉初飛浦。蕭蕭楚客帆，暮入寒江雨。"
    ]
  },
  {
    "volume": 257,
    "sequence": 17,
    "title": "丁評事宅秋夜宴集",
    "author": "柳中庸",
    "content": [
      "翠幕卷回廊，銀燈開後堂。風驚擁砌葉，月冷滿庭霜。",
      "綺席人將醉，繁弦夜未央。共憐今促席，誰道客愁長。"
    ]
  },
  {
    "volume": 257,
    "sequence": 18,
    "title": "夜渡江",
    "author": "柳中庸",
    "content": [
      "夜渚帶浮煙，蒼茫晦遠天。舟輕不覺動，纜急始知牽。",
      "聽笛遙尋岸，聞香暗識蓮。唯看去帆影，常恐客心懸。"
    ]
  },
  {
    "volume": 257,
    "sequence": 19,
    "title": "揚子途中",
    "author": "柳中庸",
    "content": [
      "楚塞望蒼然，寒林古戍邊。秋風人渡水，落日雁飛天。"
    ]
  }
]