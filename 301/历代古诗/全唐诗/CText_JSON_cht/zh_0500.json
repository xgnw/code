[
  {
    "volume": 500,
    "sequence": 1,
    "title": "過張邯鄲莊",
    "author": "姚合",
    "content": [
      "客行長似病，煩熱束四肢。到君讀書堂，忽若逢良醫。",
      "堂前水交流，堂下樹交枝。兩門延風涼，洗我昏濁肌。",
      "與子還往熟，坐臥恣所宜。時時相獻酬，文字當酒卮。",
      "野飯具藜藿，永日亦不饑。苟餐非其所，鱠炙為蒺藜。",
      "時清士人閑，耕作唯文詞。豈獨鄉里薦，當取四海知。"
    ]
  },
  {
    "volume": 500,
    "sequence": 2,
    "title": "過楊處士幽居",
    "author": "姚合",
    "content": [
      "引水穿風竹，幽聲勝遠溪。裁衣延野客，翦翅養山雞。",
      "酒熟聽琴酌，詩成削樹題。惟愁春氣暖，松下雪和泥。"
    ]
  },
  {
    "volume": 500,
    "sequence": 3,
    "title": "過李處士山居",
    "author": "姚合",
    "content": [
      "閒居晝掩扉，門柳蔭蔬畦。因病方收藥，尋僧始度溪。",
      "少逢人到戶，時有燕銜泥。蕭灑身無事，名高孰與齊。"
    ]
  },
  {
    "volume": 500,
    "sequence": 4,
    "title": "過無可僧院",
    "author": "姚合",
    "content": [
      "憶師眠複起，永夜思迢迢。月下門方掩，林中寺更遙。",
      "鐘聲空下界，池色在清宵。終擬修禪觀，窗間卷欲燒。"
    ]
  },
  {
    "volume": 500,
    "sequence": 5,
    "title": "過稠上人院",
    "author": "姚合",
    "content": [
      "清羸一飯師，閑院亦披衣。應詔常翻譯，修心出是非。",
      "雪中疏磬度，林際晚風歸。蔬食常來此，人間護淨稀。"
    ]
  },
  {
    "volume": 500,
    "sequence": 6,
    "title": "過不疑上人院",
    "author": "姚合",
    "content": [
      "九經通大義，內典自應精。簾冷連松影，苔深減履聲。",
      "相逢幸此日，相失恐來生。覺路何門去，師須引我行。"
    ]
  },
  {
    "volume": 500,
    "sequence": 7,
    "title": "過曇花寶上人院",
    "author": "姚合",
    "content": [
      "九陌最幽寺，吾師院複深。煙霜同覆屋，松竹雜成林。",
      "鳥語境彌寂，客來機自沈。早知能到此，應不戴朝簪。"
    ]
  },
  {
    "volume": 500,
    "sequence": 8,
    "title": "過杜氏江亭",
    "author": "姚合",
    "content": [
      "上國千餘裏，逢春且勝遊。暫聞新鳥戲，似解旅人愁。",
      "野色吞山盡，江煙襯水流。村醪須一醉，無恨滯行舟。"
    ]
  },
  {
    "volume": 500,
    "sequence": 9,
    "title": "過張雲峰院宿",
    "author": "姚合",
    "content": [
      "不吃胡麻飯，杯中自得仙。隔籬招好客，掃室置芳筵。",
      "家醞香醪嫩，時新異果鮮。夜深唯畏曉，坐穩豈思眠。",
      "棋罷嫌無敵，詩成貴在前。明朝題壁上，誰得眾人傳。"
    ]
  },
  {
    "volume": 500,
    "sequence": 10,
    "title": "過欽上人院",
    "author": "姚合",
    "content": [
      "有相無相身，唯師說始真。修篁半庭影，清磬幾僧鄰。",
      "古壁丹青落，虛簷鳥雀馴。伊餘求了義，羸馬往來頻。"
    ]
  },
  {
    "volume": 500,
    "sequence": 11,
    "title": "過無可上人院",
    "author": "姚合",
    "content": [
      "寥寥聽不盡，孤磬與疏鐘。煩惱師長別，清涼我暫逢。",
      "蟻行經古蘚，鶴毳落深松。自想歸時路，塵埃複幾重。"
    ]
  },
  {
    "volume": 500,
    "sequence": 12,
    "title": "過城南僧院",
    "author": "姚合",
    "content": [
      "寺對遠山起，幽居仍是師。斜陽通暗隙，殘雪落疏籬。",
      "松靜鶴棲定，廊虛鐘盡遲。朝朝趨府吏，來此是相宜。"
    ]
  },
  {
    "volume": 500,
    "sequence": 13,
    "title": "過靈泉寺",
    "author": "姚合",
    "content": [
      "偶尋靈跡去，幽徑入氳氛。轉壑驚飛鳥，穿山踏亂雲。",
      "水從岩下落，溪向寺前分。釋子遊何處，空堂日漸曛。"
    ]
  },
  {
    "volume": 500,
    "sequence": 14,
    "title": "過天津橋晴望",
    "author": "姚合",
    "content": [
      "閑立津橋上，寒光動遠林。皇宮對嵩頂，清洛貫城心。",
      "雪路初晴出，人家向晚深。自從王在鎬，天寶至如今。"
    ]
  },
  {
    "volume": 500,
    "sequence": 15,
    "title": "春日遊慈恩寺",
    "author": "姚合",
    "content": [
      "年長歸何處，青山未有家。賞春無酒飲，多看寺中花。"
    ]
  },
  {
    "volume": 500,
    "sequence": 16,
    "title": "游天臺上方",
    "author": "姚合",
    "content": [
      "曉上上方高處立，路人羨我此時身。",
      "白雲向我頭上過，我更羨他雲路人。"
    ]
  },
  {
    "volume": 500,
    "sequence": 17,
    "title": "游終南山",
    "author": "姚合",
    "content": [
      "策杖度溪橋，雲深步數勞。青猿吟嶺際，白鶴坐松梢。",
      "天外浮煙遠，山根野水交。自緣名利系，好此結蓬茆。"
    ]
  },
  {
    "volume": 500,
    "sequence": 18,
    "title": "游杏溪蘭若",
    "author": "姚合",
    "content": [
      "踏得度溪灣，晨遊暮不還。月明松影路，春滿杏花山。",
      "戲狖跳林末，高僧住石間。未肯離腰組，來此複何顏。"
    ]
  },
  {
    "volume": 500,
    "sequence": 19,
    "title": "游謝公亭",
    "author": "姚合",
    "content": [
      "行行方避夢，又到謝亭來。舉世皆如此，伊餘何處回。",
      "竹鮮多透石，泉潔亦無苔。坐與僧同語，誰能顧酒杯。"
    ]
  },
  {
    "volume": 500,
    "sequence": 20,
    "title": "游陽河岸",
    "author": "姚合",
    "content": [
      "終日遊山困，今朝始傍河。尋芳愁路盡，逢景畏人多。",
      "鳥語催沽酒，魚來似聽歌。醉時眠石上，肢體自婆娑。"
    ]
  },
  {
    "volume": 500,
    "sequence": 21,
    "title": "遊河橋曉望",
    "author": "姚合",
    "content": [
      "閑上津橋立，天涯一望間。秋風波上岸，旭日氣連山。",
      "偶聖今方變，朝宗豈複還。昆侖在蕃界，作將亦何顏。"
    ]
  },
  {
    "volume": 500,
    "sequence": 22,
    "title": "秋夜月中登天壇",
    "author": "姚合",
    "content": [
      "秋蟾流異彩，齋潔上壇行。天近星辰大，山深世界清。",
      "仙飆石上起，海日夜中明。何計長來此，閑眠過一生。"
    ]
  },
  {
    "volume": 500,
    "sequence": 23,
    "title": "游昊天玄都觀",
    "author": "姚合",
    "content": [
      "性同相見易，紫府共閑行。陰徑紅桃落，秋壇白石生。",
      "蘚文連竹色，鶴語應松聲。風定藥香細，樹聲泉氣清。",
      "垂簷靈草影，繞壁古山名。圍外坊無禁，歸時踏月明。"
    ]
  },
  {
    "volume": 500,
    "sequence": 24,
    "title": "同裴起居厲侍禦放朝游曲江",
    "author": "姚合",
    "content": [
      "暑月放朝頻，青槐路絕塵。雨晴江色出，風動草香新。",
      "獨立分幽島，同行得靜人。此歡宜稍滯，此去與誰親。"
    ]
  },
  {
    "volume": 500,
    "sequence": 25,
    "title": "曉望華清宮",
    "author": "姚合",
    "content": [
      "曉看樓殿更鮮明，遙隔朱欄見鹿行。",
      "武帝自知身不死，教修玉殿號長生。"
    ]
  },
  {
    "volume": 500,
    "sequence": 26,
    "title": "夏日登樓晚望",
    "author": "姚合",
    "content": [
      "避暑高樓上，平蕪望不窮。鳥窮山色去，人歇樹陰中。",
      "數帶長河水，千條弱柳風。暗思多少事，懶話與芝翁。"
    ]
  },
  {
    "volume": 500,
    "sequence": 27,
    "title": "霽後登樓",
    "author": "姚合",
    "content": [
      "高樓初霽後，遠望思無窮。雨洗青山淨，春蒸大野融。",
      "碧池舒暖景，弱柳嚲和風。為有登臨興，獨吟落照中。"
    ]
  },
  {
    "volume": 500,
    "sequence": 28,
    "title": "早夏郡樓宴集",
    "author": "姚合",
    "content": [
      "官散有閒情，登樓步稍輕。窗雲帶雨氣，林鳥雜人聲。",
      "曉日襟前度，微風酒上生。城中會難得，掃壁各書名。"
    ]
  },
  {
    "volume": 500,
    "sequence": 29,
    "title": "夜宴太僕田卿宅",
    "author": "姚合",
    "content": [
      "故人九寺長，邀我此同歡。永夜開筵靜，中年飲酒難。",
      "微風侵燭影，疊漏過林端。臘後分朝日，天明幾刻殘。"
    ]
  },
  {
    "volume": 500,
    "sequence": 30,
    "title": "春日同會衛尉崔少卿宅",
    "author": "姚合",
    "content": [
      "詩家會詩客，池閣曉初晴。鳥盡山中語，琴多譜外聲。",
      "映花相勸酒，入洞各題名。疏野常如此，誰人信在城。"
    ]
  },
  {
    "volume": 500,
    "sequence": 31,
    "title": "軍城夜會",
    "author": "姚合",
    "content": [
      "軍城夜禁樂，飲酒每題詩。坐穩吟難盡，寒多醉較遲。",
      "遠鐘驚漏壓，微月被燈欺。此會誠堪惜，天明是別離。"
    ]
  },
  {
    "volume": 500,
    "sequence": 32,
    "title": "晦日宴劉值錄事宅",
    "author": "姚合",
    "content": [
      "花落鶯飛深院靜，滿堂賓客盡詩人。",
      "城中杯酒家家有，唯是君家酒送春。"
    ]
  },
  {
    "volume": 500,
    "sequence": 33,
    "title": "宴光祿田卿宅",
    "author": "姚合",
    "content": [
      "竹裏開華館，珍羞次第嘗。春風酒影動，晴日樂聲長。",
      "久坐難辭醉，衰年亦暫狂。殷勤還繼燭，永夕夢相妨。"
    ]
  },
  {
    "volume": 500,
    "sequence": 34,
    "title": "會將作崔監東園",
    "author": "姚合",
    "content": [
      "牆北走紅塵，牆東接白雲。山光衣上見，藥氣酒中聞。",
      "此會誠堪惜，窮秋日又曛。人間唯有醉，醉後複何雲。"
    ]
  },
  {
    "volume": 500,
    "sequence": 35,
    "title": "同諸公會太府韓卿宅",
    "author": "姚合",
    "content": [
      "九寺名卿才思雄，邀歡筆下與杯中。六街鼓絕塵埃息，四座筵開語笑同。焰焰蘭缸明狹室，丁丁玉漏發深宮。",
      "即聽雞唱天門曉，吏事相牽西複東。"
    ]
  },
  {
    "volume": 500,
    "sequence": 36,
    "title": "乞酒",
    "author": "姚合",
    "content": [
      "聞君有美酒，與我正相宜。溢甕清如水，黏杯半似脂。",
      "豈唯消舊病，且要引新詩。況此便便腹，無非是滿卮。"
    ]
  },
  {
    "volume": 500,
    "sequence": 37,
    "title": "寄衛拾遺乞酒",
    "author": "姚合",
    "content": [
      "老人罷卮酒，不醉已經年。自飲君家酒，一杯三日眠。",
      "味輕花上露，色似洞中泉。莫厭時時寄，須知法未傳。"
    ]
  },
  {
    "volume": 500,
    "sequence": 38,
    "title": "乞新茶",
    "author": "姚合",
    "content": [
      "嫩綠微黃碧澗春，采時聞道斷葷辛。",
      "不將錢買將詩乞，借問山翁有幾人。"
    ]
  },
  {
    "volume": 500,
    "sequence": 39,
    "title": "西掖寓直春曉聞殘漏",
    "author": "姚合",
    "content": [
      "直廬仙掖近，春氣曙猶寒。隱隱銀河在，丁丁玉漏殘。",
      "微風飄更切，萬籟雜應難。鳳閣明初啟，雞人唱漸闌。",
      "靜宜來禁裏，清是下雲端。我識朝天路，從容自整冠。"
    ]
  },
  {
    "volume": 500,
    "sequence": 40,
    "title": "杭州郡齋南亭",
    "author": "姚合",
    "content": [
      "符印懸腰下，東山不得歸。獨行南北近，漸老往還稀。",
      "迸筍侵窗長，驚蟬出樹飛。田田池上葉，長是使君衣。"
    ]
  },
  {
    "volume": 500,
    "sequence": 41,
    "title": "郡中西園",
    "author": "姚合",
    "content": [
      "西園春欲盡，芳草徑難分。靜語唯幽鳥，閑眠獨使君。",
      "密林生雨氣，古石帶潮文。雖去清秋遠，朝朝見白雲。"
    ]
  },
  {
    "volume": 500,
    "sequence": 42,
    "title": "杭州官舍偶書",
    "author": "姚合",
    "content": [
      "錢塘刺史謾題詩，貧褊無恩懦少威。春盡酒杯花影在，潮回畫檻水聲微，閑吟山際邀僧上，暮入林中看鶴歸。",
      "無術理人人自理，朝朝漸覺簿書稀。"
    ]
  },
  {
    "volume": 500,
    "sequence": 43,
    "title": "省直書事",
    "author": "姚合",
    "content": [
      "默默滄江老，官分右掖榮。立朝班近殿，奏直上知名。",
      "曉霧和香氣，晴樓下樂聲。蜀箋金屑膩，月兔筆毫精。",
      "禁樹霏煙覆，宮牆瑞草生。露盤秋更出，玉漏晝還清。",
      "碧蘚無塵染，寒蟬似鳥鳴。竹深雲自宿，天近日先明。",
      "孱懦難封詔，疏愚但擲觥。素餐終日足，寧免眾人輕。"
    ]
  },
  {
    "volume": 500,
    "sequence": 44,
    "title": "杭州官舍即事",
    "author": "姚合",
    "content": [
      "臨江府署清，閑臥複閑行。苔蘚疏塵色，梧桐出雨聲。",
      "漸除身外事，暗作道家名。更喜仙山近，庭前藥自生。"
    ]
  },
  {
    "volume": 500,
    "sequence": 45,
    "title": "假日書事呈院中司徒",
    "author": "姚合",
    "content": [
      "十日公府靜，巾櫛起清晨。寒蟬近衰柳，古木似高人。",
      "學佛寧憂老，為儒自喜貧。海山歸未得，芝朮夢中春。"
    ]
  },
  {
    "volume": 500,
    "sequence": 46,
    "title": "書縣丞舊廳",
    "author": "姚合",
    "content": [
      "宮殿半山上，人家向下居。古廳眠易魘，老吏語多虛。",
      "雨水澆荒竹，溪沙擁廢渠。聖朝收外府，皆是九天除。"
    ]
  },
  {
    "volume": 500,
    "sequence": 47,
    "title": "縣中秋宿",
    "author": "姚合",
    "content": [
      "鼓絕門方掩，蕭條作吏心。露垂庭際草，螢照竹間禽。",
      "棋罷嫌無月，眠遲聽盡砧。還知未離此，時複更相尋。"
    ]
  },
  {
    "volume": 500,
    "sequence": 48,
    "title": "夏夜宿江驛",
    "author": "姚合",
    "content": [
      "竹屋臨江岸，清宵興自長。夜深傾北斗，葉落映橫塘。",
      "渚鬧漁歌響，風和角粽香。卻愁南去棹，早晚到瀟湘。"
    ]
  },
  {
    "volume": 500,
    "sequence": 49,
    "title": "陝城即事",
    "author": "姚合",
    "content": [
      "左右分京闕，黃河與宅連。何功來此地，竊位已經年。",
      "天下才彌小，關中鎮最先。隴山望可見，惆悵是窮邊。"
    ]
  }
]