[
  {
    "volume": 805,
    "sequence": 1,
    "title": "湖上臥病喜陸鴻漸至",
    "author": "李冶",
    "content": [
      "昔去繁霜月，今來苦霧時。相逢仍臥病，欲語淚先垂。",
      "強勸陶家酒，還吟謝客詩。偶然成一醉，此外更何之。"
    ]
  },
  {
    "volume": 805,
    "sequence": 2,
    "title": "寄校書七兄",
    "author": "李冶",
    "content": [
      "無事烏程縣，蹉跎歲月餘。不知芸閣吏，寂寞竟何如。",
      "遠水浮仙棹，寒星伴使車。因過大雷岸，莫忘八行書。"
    ]
  },
  {
    "volume": 805,
    "sequence": 3,
    "title": "寄朱放",
    "author": "李冶",
    "content": [
      "望水試登山，山高湖又闊。相思無曉夕，相望經年月。",
      "鬱鬱山木榮，綿綿野花發。別後無限情，相逢一時說。"
    ]
  },
  {
    "volume": 805,
    "sequence": 4,
    "title": "送韓揆之江西",
    "author": "李冶",
    "content": [
      "相看指楊柳，別恨轉依依。萬里江西水，孤舟何處歸。",
      "湓城潮不到，夏口信應稀。唯有衡陽雁，年年來去飛。"
    ]
  },
  {
    "volume": 805,
    "sequence": 5,
    "title": "道意寄崔侍郎",
    "author": "李冶",
    "content": [
      "莫漫戀浮名，應須薄宦情。百年齊旦暮，前事盡虛盈。",
      "愁鬢行看白，童顏學未成。無過天竺國，依止古先生。"
    ]
  },
  {
    "volume": 805,
    "sequence": 6,
    "title": "從蕭叔子聽彈琴，賦得三峽流泉歌",
    "author": "李冶",
    "content": [
      "妾家本住巫山雲，巫山流泉常自聞。玉琴彈出轉寥夐，直是當時夢裏聽。三峽迢迢幾千里，一時流入幽閨裏。",
      "巨石崩崖指下生，飛泉走浪弦中起。初疑憤怒含雷風，又似嗚咽流不通。回湍曲瀨勢將盡，時複滴瀝平沙中。",
      "憶昔阮公為此曲，能令仲容聽不足。一彈既罷複一彈，願作流泉鎮相續。"
    ]
  },
  {
    "volume": 805,
    "sequence": 7,
    "title": "相思怨",
    "author": "李冶",
    "content": [
      "人道海水深，不抵相思半。海水尚有涯，相思渺無畔。",
      "攜琴上高樓，樓虛月華滿。彈著相思曲，弦腸一時斷。"
    ]
  },
  {
    "volume": 805,
    "sequence": 8,
    "title": "感興",
    "author": "李冶",
    "content": [
      "朝雲暮雨鎮相隨，去雁來人有返期。玉枕只知長下淚，銀燈空照不眠時。仰看明月翻含意，俯眄流波欲寄詞。",
      "卻憶初聞鳳樓曲，教人寂寞複相思。"
    ]
  },
  {
    "volume": 805,
    "sequence": 9,
    "title": "恩命追入，留別廣陵故人",
    "author": "李冶",
    "content": [
      "無才多病分龍鍾，不料虛名達九重。仰愧彈冠上華髮，多慚拂鏡理衰容。馳心北闕隨芳草，極目南山望舊峰。",
      "桂樹不能留野客，沙鷗出浦謾相逢。"
    ]
  },
  {
    "volume": 805,
    "sequence": 10,
    "title": "八至",
    "author": "李冶",
    "content": [
      "至近至遠東西，至深至淺清溪。",
      "至高至明日月，至親至疏夫妻。"
    ]
  },
  {
    "volume": 805,
    "sequence": 11,
    "title": "送閻二十六赴剡縣",
    "author": "李冶",
    "content": [
      "流水閶門外，孤舟日複西。離情遍芳草，無處不萋萋。",
      "妾夢經吳苑，君行到剡溪。歸來重相訪，莫學阮郎迷。"
    ]
  },
  {
    "volume": 805,
    "sequence": 12,
    "title": "得閻伯鈞書",
    "author": "李冶",
    "content": [
      "情來對鏡懶梳頭，暮雨蕭蕭庭樹秋。",
      "莫怪闌幹垂玉箸，只緣惆悵對銀鉤。"
    ]
  },
  {
    "volume": 805,
    "sequence": 13,
    "title": "結素魚貽友人",
    "author": "李冶",
    "content": [
      "尺素如殘雪，結為雙鯉魚。欲知心裏事，看取腹中書。"
    ]
  },
  {
    "volume": 805,
    "sequence": 14,
    "title": "偶居",
    "author": "李冶",
    "content": [
      "心遠浮雲知不還，心雲並在有無間。",
      "狂風何事相搖盪，吹向南山複北山。"
    ]
  },
  {
    "volume": 805,
    "sequence": 15,
    "title": "明月夜留別",
    "author": "李冶",
    "content": [
      "離人無語月無聲，明月有光人有情。",
      "別後相思人似月，雲間水上到層城。"
    ]
  },
  {
    "volume": 805,
    "sequence": 16,
    "title": "春閨怨",
    "author": "李冶",
    "content": [
      "百尺井欄上，數株桃已紅。念君遼海北，拋妾宋家東。"
    ]
  },
  {
    "volume": 805,
    "sequence": 17,
    "title": "句",
    "author": "李冶",
    "content": [
      "經時未架卻，心緒亂縱橫。（季蘭五六歲時，其父抱于庭，令詠薔薇云云。父恚曰：「必失行婦也。」後竟如其言）",
      "已看雲鬟散，更念木枯榮。",
      "鞞鼓喧行選，旌旗拂座隅。",
      "不睹河陽一縣花，空見青山三兩點。（《寄房明府》，以上俱見《吟窗雜錄》）"
    ]
  },
  {
    "volume": 805,
    "sequence": 18,
    "title": "寄洛中諸姊",
    "author": "元淳",
    "content": [
      "舊國經年別，關河萬里思。題詩憑雁翼，望月想蛾眉。",
      "白發愁偏覺，歸心夢獨知。誰堪離亂處，掩淚向南枝。"
    ]
  },
  {
    "volume": 805,
    "sequence": 19,
    "title": "秦中春望",
    "author": "元淳",
    "content": [
      "鳳樓春望好，宮闕一重重。上苑雨中樹，終南霽後峰。",
      "落花行處遍，佳氣晚來濃。喜見休明代，霓裳躡道蹤。"
    ]
  },
  {
    "volume": 805,
    "sequence": 20,
    "title": "句",
    "author": "元淳",
    "content": [
      "弟兄俱已盡，松柏問何人。",
      "聞道茂陵山水好，碧溪流水有桃源。",
      "赤城峭壁無人到，丹灶芝田有鶴來。",
      "三千宮女露蛾眉，笑煮黃金日月遲。（《寓言》，以上俱見《吟窗雜錄》）"
    ]
  },
  {
    "volume": 805,
    "sequence": 21,
    "title": "舟夜一章",
    "author": "海印",
    "content": [
      "水色連天色，風聲益浪聲。旅人歸思苦，漁叟夢魂驚。",
      "舉棹雲先到，移舟月逐行。旋吟詩句罷，猶見遠山橫。"
    ]
  }
]