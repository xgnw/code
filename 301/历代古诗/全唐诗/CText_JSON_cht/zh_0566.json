[
  {
    "volume": 566,
    "sequence": 1,
    "title": "和襄陽徐相公商賀徐副使加章綬",
    "author": "王傳",
    "content": [
      "朱紫聯輝照日新，芳菲全屬斷金人。華筵重處宗盟地，白雪飛時郢曲春。仙府色饒攀桂侶，蓮花光讓握蘭身。",
      "自憐亦是膺門客，吟想恩榮氣益振。"
    ]
  },
  {
    "volume": 566,
    "sequence": 2,
    "title": "和李尚書命妓餞崔侍禦",
    "author": "盧鄴",
    "content": [
      "何郎載酒別賢侯，更吐歌珠宴庾樓。",
      "莫道江南不同醉，即陪舟楫上京遊。"
    ]
  },
  {
    "volume": 566,
    "sequence": 3,
    "title": "松",
    "author": "陸肱",
    "content": [
      "雪霜知勁質，今古占嘉名。斷砌盤根遠，疏林偃蓋清。",
      "鶴棲何代色，僧老四時聲。鬱鬱心彌久，煙高萬井生。"
    ]
  },
  {
    "volume": 566,
    "sequence": 4,
    "title": "贈王福娘",
    "author": "崔澹",
    "content": [
      "怪得清風送異香，娉婷仙子曳霓裳。",
      "惟應錯認偷桃客，曼倩曾為漢侍郎。"
    ]
  },
  {
    "volume": 566,
    "sequence": 5,
    "title": "答問讀書居",
    "author": "莫宣卿",
    "content": [
      "書屋倚麒麟，不同牛馬路。床頭萬卷書，溪上五龍渡。",
      "井汲冽寒泉，桂花香玉露。茅簷無外物，只見青雲護。"
    ]
  },
  {
    "volume": 566,
    "sequence": 6,
    "title": "百官乘月早朝聽殘漏",
    "author": "莫宣卿",
    "content": [
      "建禮儼朝冠，重門耿夜闌。碧空蟾魄度，清禁漏聲殘。",
      "候曉車輿合，淩霜劍佩寒。星河猶皎皎，銀箭尚珊珊。",
      "杳靄祥光起，霏微瑞氣攢。忻逢聖明代，長願接鵷鸞。"
    ]
  },
  {
    "volume": 566,
    "sequence": 7,
    "title": "賦得水懷珠",
    "author": "莫宣卿",
    "content": [
      "長川含媚色，波底孕靈珠。素魄生蘋末，圓規照水隅。",
      "淪漣冰彩動，蕩漾瑞光鋪。迥夜星同貫，清秋岸不枯。",
      "江妃思在掌，海客亦忘軀。合浦當還日，恩威信已敷。"
    ]
  },
  {
    "volume": 566,
    "sequence": 8,
    "title": "句",
    "author": "莫宣卿",
    "content": [
      "我本南山鳳，豈同凡鳥群。"
    ]
  },
  {
    "volume": 566,
    "sequence": 9,
    "title": "和李尚書命妓餞崔侍禦",
    "author": "封彥卿",
    "content": [
      "蓮府才為綠水賓，忽乘驄馬入咸秦。",
      "為君唱作西河調，日暮偏傷去住人。"
    ]
  },
  {
    "volume": 566,
    "sequence": 10,
    "title": "贈釋疏言還道林寺詩",
    "author": "李節",
    "content": [
      "湘川狺狺兮俗獷且佷，利殺業偷兮吏莫之馴。",
      "繄釋氏兮易暴使仁，釋何在兮釋在斯文，湘水滔滔兮四望何依，猿狖騰拏兮雲樹飛飛。",
      "月沉浦兮煙暝山，檣席捲兮櫓床閑。偃仰兮嘯詠，鼓長江兮何時還。",
      "湘川超忽兮落日啘啘，松覆秋亭兮蘭被春苑。",
      "上人去兮幾千里，何日同遊兮湘川水。"
    ]
  },
  {
    "volume": 566,
    "sequence": 11,
    "title": "和柯古窮居苦日喜雨",
    "author": "韋蟾",
    "content": [
      "貞機澹少思，雅尚防多僻。攬葛猶不畏，勞形同處瘠。",
      "頭焦詎是焚，背汗甯關炙。方欣見潤礎，那虞悲鑠石。",
      "道與古人期，情難物外適。幾懷朱邸綬，頗曠金門藉。",
      "清奧已蕭蕭，陳柯將槭槭。玉律詩調正，瓊卮酒腸窄。",
      "衣桁襲中單，浴床拋下綌。黎侯寓於衛，六義非凡格。"
    ]
  },
  {
    "volume": 566,
    "sequence": 12,
    "title": "岳麓道林寺",
    "author": "韋蟾",
    "content": [
      "石門迥接蒼梧野，愁色陰深二妃寡。廣殿崔嵬萬壑間，長廓詰曲千岩下。靜聽林飛念佛鳥，細看壁畫馱經馬。",
      "暖日斜明螮蝀梁，濕煙散冪鴛鴦瓦。北方部落檀香塑，西國文書貝葉寫。壞欄迸竹醉好題，窄路垂藤困堪把。",
      "沈裴筆力鬥雄壯，宋杜詞源兩風雅。他方居士來施齋，彼岸上人投結夏。悲我未離擾擾徒，勸我休學悠悠者。",
      "何時得與劉遺民，同入東林遠公社。"
    ]
  },
  {
    "volume": 566,
    "sequence": 13,
    "title": "上元三首",
    "author": "韋蟾",
    "content": [
      "新正圓月夜，尤重看燈時。累塔嫌沙細，成文訝筆遲。",
      "歸牛疑燧落，過雁誤書遲。生惜蘭膏燼，遠為隔歲期。",
      "舉燭光才起，揮毫勢競分。點時驚墜石，挑處接崩雲。",
      "辭異秦丞相，銘非竇冠軍。唯愁殘焰落，逢玉亦俱焚。",
      "多寶神光動，生金瑞色浮。照人低入郭，伴月夜當樓。",
      "熏穴應無取，焚林固有求。夜闌陪玉帳，不見九枝留。"
    ]
  },
  {
    "volume": 566,
    "sequence": 14,
    "title": "梅",
    "author": "韋蟾",
    "content": [
      "高樹臨溪豔，低枝隔竹繁。何須是桃李，然後欲忘言。",
      "擬折魂先斷，須看眼更昏。誰知南陌草，卻解望王孫。"
    ]
  },
  {
    "volume": 566,
    "sequence": 15,
    "title": "送盧潘尚書之靈武",
    "author": "韋蟾",
    "content": [
      "賀蘭山下果園成，塞北江南舊有名。水木萬家朱戶暗，弓刀千隊鐵衣鳴。心源落落堪為將，膽氣堂堂合用兵。",
      "卻使六番諸子弟，馬前不信是書生。"
    ]
  },
  {
    "volume": 566,
    "sequence": 16,
    "title": "題僧壁",
    "author": "韋蟾",
    "content": [
      "一竹橫簷掛淨巾，灶無煙火地無塵。",
      "剃頭未必知心法，要且閑于名利人。"
    ]
  },
  {
    "volume": 566,
    "sequence": 17,
    "title": "贈商山僧",
    "author": "韋蟾",
    "content": [
      "商嶺東西路欲分，兩間茅屋一溪雲。",
      "師言耳重知師意，人是人非不欲聞。"
    ]
  },
  {
    "volume": 566,
    "sequence": 18,
    "title": "長樂驛謔李湯給事題名",
    "author": "韋蟾",
    "content": [
      "渭水秦川拂眼明，希仁何事寡詩情。",
      "只應學得虞姬婿，書字才能記姓名。"
    ]
  },
  {
    "volume": 566,
    "sequence": 19,
    "title": "句",
    "author": "韋蟾",
    "content": [
      "爭揮鉤弋手，競聳踏搖身。傷頰詎關舞，捧心非效嚬。"
    ]
  },
  {
    "volume": 566,
    "sequence": 20,
    "title": "賦得壽星見",
    "author": "盧渥",
    "content": [
      "玄象今何應，時和政亦平。祥為一人壽，色映九霄明。",
      "皎潔垂銀漢，光芒近鬥城。含規同月滿，表瑞得天清。",
      "甘露盈條降，非煙向日生。無如此嘉祉，率土荷秋成。"
    ]
  },
  {
    "volume": 566,
    "sequence": 21,
    "title": "題嘉祥驛",
    "author": "盧渥",
    "content": [
      "交親榮餞洛城空，秉鉞戎裝上將同。星使自天丹詔下，雕鞍照地數程中。馬嘶靜穀聲偏響，旆映晴山色更紅。",
      "到後定知人易化，滿街棠樹有遺風。"
    ]
  },
  {
    "volume": 566,
    "sequence": 22,
    "title": "九華山",
    "author": "郭夔",
    "content": [
      "岩翠淩雲出迥然，岧嶢萬丈倚秋天。暮風飄送當軒色，曉霧斜飛入檻煙。簾卷倚屏雙影聚，鏡開朱戶九條懸。",
      "畫圖何必家家有，自有畫圖來目前。"
    ]
  },
  {
    "volume": 566,
    "sequence": 23,
    "title": "送莫仲節狀元歸省",
    "author": "柳珪",
    "content": [
      "青驄聚送謫仙人，南國榮親不及君。椰子味從今日近，鷓鴣聲向舊山聞。孤猿夜叫三湘月，匹馬時侵五嶺雲。",
      "想到故鄉應臘過，藥欄猶有異花熏。"
    ]
  }
]