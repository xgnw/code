[
  {
    "volume": 667,
    "sequence": 1,
    "title": "星精亭",
    "author": "鄭損",
    "content": [
      "星沈萬古痕，孤絕勢無鄰。地窄少留竹，空多剩占雲。",
      "釣篷和雨看，樵斧帶霜聞。莫惜尋常到，清風不負人。"
    ]
  },
  {
    "volume": 667,
    "sequence": 2,
    "title": "釣閣",
    "author": "鄭損",
    "content": [
      "小閣愜幽尋，周遭萬竹森。誰知一沼內，亦有五湖心。",
      "釣直魚應笑，身閑樂自深。晚來春醉熟，香餌任浮沈。"
    ]
  },
  {
    "volume": 667,
    "sequence": 3,
    "title": "玉聲亭",
    "author": "鄭損",
    "content": [
      "世間泉石本無價，那更天然落景中。漢佩琮琤寒溜雨，秦簫縹緲夜敲風。一方清氣群陰伏，半局閑棋萬慮空。",
      "借問主人能住久，後來好事有誰同。"
    ]
  },
  {
    "volume": 667,
    "sequence": 4,
    "title": "藝堂",
    "author": "鄭損",
    "content": [
      "堂開凍石千年翠，藝講秋膠百步威。揖讓未能忘典禮，英雄孰不慣戎衣。風波險似金機駭，日月忙如雪羽飛。",
      "莫怪尊前頻浩歎，男兒志願與時違。"
    ]
  },
  {
    "volume": 667,
    "sequence": 5,
    "title": "星精石",
    "author": "鄭損",
    "content": [
      "突險呀空龍虎蹲，由來英氣蓄寒根。蒼苔點染雲生靨，老雨淋漓鐵漬痕。松韻遠趨疑認祖，山陰輕覆似憐孫。",
      "孤岩恰恰容幽構，可愛江南釋子園。"
    ]
  },
  {
    "volume": 667,
    "sequence": 6,
    "title": "泛香亭",
    "author": "鄭損",
    "content": [
      "流杯處處稱佳致，何似斯亭出自然。山溜穿雲來幾裏，石盤和蘚鑿何年。聲交鳴玉歌沈板，色幌寒金酒滿船。",
      "莫怪坐中難得醉，醒人心骨有潺湲。"
    ]
  },
  {
    "volume": 667,
    "sequence": 7,
    "title": "巴州寒食晚眺",
    "author": "張禕",
    "content": [
      "東望青天周與秦，杏花榆葉故園春。",
      "野寺一傾寒食酒，晚來風景重愁人。"
    ]
  },
  {
    "volume": 667,
    "sequence": 8,
    "title": "題擊甌樓",
    "author": "張禕",
    "content": [
      "駐旌元帥遺風在，擊缶高人逸興酣。",
      "水轉巴文清溜急，山連蒙岫翠光涵。"
    ]
  },
  {
    "volume": 667,
    "sequence": 9,
    "title": "題司空圖壁",
    "author": "盧攜",
    "content": [
      "姓氏司空貴，官班禦史卑。老夫如且在，不用歎屯奇。"
    ]
  },
  {
    "volume": 667,
    "sequence": 10,
    "title": "愁詩",
    "author": "李廷璧",
    "content": [
      "到來難遣去難留，著骨黏心萬事休。潘嶽愁絲生鬢裏，婕妤悲色上眉頭。長途詩盡空騎馬，遠雁聲初獨倚樓。",
      "更有相思不相見，酒醒燈背月如鉤。"
    ]
  },
  {
    "volume": 667,
    "sequence": 11,
    "title": "題菖蒲廢觀",
    "author": "許三畏",
    "content": [
      "本是安期燒藥處，今來改作坐禪宮。數僧梵響滿樓月，深谷猿聲半夜風。金簡事移松閣迥，彩雲影散閬山空。",
      "我來不見修真客，卻得真如問遠公。"
    ]
  },
  {
    "volume": 667,
    "sequence": 12,
    "title": "致孫狀元訴醵罰錢",
    "author": "盧嗣業",
    "content": [
      "未識都知面，頻輸複分錢。苦心事筆硯，得志助花鈿。",
      "徒步求秋賦，持杯給暮饘。力微多謝病，非不奉同年。"
    ]
  },
  {
    "volume": 667,
    "sequence": 13,
    "title": "紅薔薇",
    "author": "牛嶠",
    "content": [
      "曉啼珠露渾無力，繡簇羅襦不著行。",
      "若綴壽陽公主額，六宮爭肯學梅妝。"
    ]
  },
  {
    "volume": 667,
    "sequence": 14,
    "title": "楊柳枝五首",
    "author": "牛嶠",
    "content": [
      "解凍風來末上青，解垂羅袖拜卿卿。",
      "無端嫋娜臨官路，舞送行人過一生。",
      "吳王宮裏色偏深，一簇纖條萬縷金。",
      "不憤錢塘蘇小小，引郎松下結同心。",
      "橋北橋南千萬條，恨伊張緒不相饒。",
      "金羈白馬臨風望，認得羊家靜婉腰。",
      "狂雪隨風撲馬飛，惹煙無力被春欺。",
      "莫交移入靈和殿，宮女三千又妒伊。",
      "嫋翠籠煙拂暖波，舞裙新染曲塵羅。",
      "章華台畔隋堤上，傍得春風爾許多。"
    ]
  },
  {
    "volume": 667,
    "sequence": 15,
    "title": "及第後宿平康裏詩",
    "author": "鄭合",
    "content": [
      "春來無處不閑行，楚潤相看別有情。",
      "好是五更殘酒醒，時時聞喚狀頭聲。"
    ]
  },
  {
    "volume": 667,
    "sequence": 16,
    "title": "賀裴廷裕蜀中登第詩",
    "author": "李搏",
    "content": [
      "銅梁千里曙雲開，仙籙新從紫府來。天上已張新羽翼，世間無復舊塵埃。嘉禎果中君平卜，賀喜須斟卓氏杯。",
      "應笑戎藩刀筆吏，至今泥滓曝魚鰓。"
    ]
  },
  {
    "volume": 667,
    "sequence": 17,
    "title": "複謔廷裕",
    "author": "李搏",
    "content": [
      "曾隨風水化凡鱗，安上門前一字新。",
      "聞道蜀江風景好，不知何似杏園春。"
    ]
  },
  {
    "volume": 667,
    "sequence": 18,
    "title": "吊賈島",
    "author": "李克恭",
    "content": [
      "一一玄微縹緲成，盡吟方便爽神情。宣宗謫去為閒事，韓愈知來已振名。海底也應搜得淨，月輪常被玩教傾。",
      "如何未隔四十載，不遇論量向此生。"
    ]
  },
  {
    "volume": 667,
    "sequence": 19,
    "title": "君山",
    "author": "程賀",
    "content": [
      "曾游方外見麻姑，說道君山此本無。",
      "雲是昆侖山頂石，海風吹落洞庭湖。"
    ]
  },
  {
    "volume": 667,
    "sequence": 20,
    "title": "東歸詩",
    "author": "盧尚卿",
    "content": [
      "九重丹詔下塵埃，深鎖文闈罷選才。桂樹放教遮月長，杏園終待來年開。自從玉帳論兵後，不許金門諫獵來。",
      "今日灞陵橋上過，路人應笑臘前回。"
    ]
  },
  {
    "volume": 667,
    "sequence": 21,
    "title": "題玉芝雙奉院",
    "author": "顧在鎔",
    "content": [
      "入門如洞府，花木與時稀。夜坐山當戶，秋吟葉滿衣。",
      "犬隨童子出，鳥避俗人飛。至藥應將熟，年年火氣微。"
    ]
  },
  {
    "volume": 667,
    "sequence": 22,
    "title": "宿麻平驛",
    "author": "顧在鎔",
    "content": [
      "及到怡情處，暫忘登陟勞。青山看不厭，明月坐來高。",
      "犬為孤村吠，猿因冷木號。微吟還獨酌，多興憶同袍。"
    ]
  },
  {
    "volume": 667,
    "sequence": 23,
    "title": "題光福上方塔",
    "author": "顧在鎔",
    "content": [
      "蒼島孤生白浪中，倚天高塔勢翻空。煙凝遠岫列寒翠，霜染疏林墮碎紅。汀沼或棲彭澤雁，樓臺深貯洞庭風。",
      "六時金磬落何處，偏傍蘆葦驚釣翁。"
    ]
  },
  {
    "volume": 667,
    "sequence": 24,
    "title": "枯木詩辭召命作",
    "author": "翁洮",
    "content": [
      "枯木傍溪崖，由來歲月賒。有根盤水石，無葉接煙霞。",
      "二月苔為色，三冬雪作花。不因星使至，誰識是靈槎。"
    ]
  },
  {
    "volume": 667,
    "sequence": 25,
    "title": "贈進士王雄",
    "author": "翁洮",
    "content": [
      "河清海晏少波濤，幾載垂鉤不得鼇。空向人間修諫草，又來江上詠離騷。笳吹古堞邊聲遠，岳倚晴空楚色高。",
      "何事明廷有徐庶，總教三徑臥蓬蒿。"
    ]
  },
  {
    "volume": 667,
    "sequence": 26,
    "title": "漁者",
    "author": "翁洮",
    "content": [
      "一葉飄然任浪吹，雨蓑煙笠肯忘機。只貪濁水張羅眾，卻笑清流把釣稀。葦岸夜依明月宿，柴門晴棹白雲歸。",
      "到頭得喪終須達，誰道漁樵有是非。"
    ]
  },
  {
    "volume": 667,
    "sequence": 27,
    "title": "上子男壽昌宰",
    "author": "翁洮",
    "content": [
      "陶公為政卓潘齊，入縣看花柳滿堤。百里江山聊展驥，九皋雲月怪驅雞。高樓野色迎襟袖，比屋歌聲遠鼓鼙。",
      "只恐攀轅留不住，明時霄漢有丹梯。"
    ]
  },
  {
    "volume": 667,
    "sequence": 28,
    "title": "贈方幹先生",
    "author": "翁洮",
    "content": [
      "由來箕踞任天真，別有詩名出世塵。不愛春宮分桂樹，欲教天子枉蒲輪。城頭鼙鼓三聲曉，島外湖山一簇春。",
      "獨向若耶溪上住，誰知不是釣鼇人。"
    ]
  },
  {
    "volume": 667,
    "sequence": 29,
    "title": "贈進士李德新接海棠梨",
    "author": "翁洮",
    "content": [
      "蜀人猶說種難成，何事江東見接生。席上若微桃李伴，花中堪作牡丹兄。高軒日午爭濃豔，小徑風移旋落英。",
      "一種呈妍今得地，劍峰梨嶺謾縱橫。"
    ]
  },
  {
    "volume": 667,
    "sequence": 30,
    "title": "春日題航頭橋",
    "author": "翁洮",
    "content": [
      "故園橋上絕埃塵，此日憑欄興自新。雲影晚將仙掌曙，水光迷得武陵春。薜蘿煙裏高低路，楊柳風前去住人。",
      "莫怪馬卿題姓字，終朝雲雨化龍津。"
    ]
  },
  {
    "volume": 667,
    "sequence": 31,
    "title": "和方幹題李頻莊",
    "author": "翁洮",
    "content": [
      "高情度日非無事，自是高情不覺喧。海氣暗蒸蓮葉沼，山光晴逗葦花村。吟時勝概題詩板，靜處繁華付酒尊。",
      "閑伴白雲收桂子，每尋流水劚桐孫。猶憑律呂傳心曲，豈慮星霜到鬢根。多少清風歸此地，十年虛打五侯門。"
    ]
  },
  {
    "volume": 667,
    "sequence": 32,
    "title": "葦叢",
    "author": "翁洮",
    "content": [
      "得地自成叢，那因種植功。有花皆吐雪，無韻不含風。",
      "倒影翹沙鳥，幽根立水蟲。蕭蕭寒雨夜，江漢思無窮。"
    ]
  },
  {
    "volume": 667,
    "sequence": 33,
    "title": "春",
    "author": "翁洮",
    "content": [
      "漠漠煙花處處通，遊人南北思無窮。林間鳥奏笙簧月，野外花含錦繡風。鸑抱雲霞朝鳳闕，魚翻波浪化龍宮。",
      "此時誰羨神仙客，車馬悠揚九陌中。"
    ]
  },
  {
    "volume": 667,
    "sequence": 34,
    "title": "夏",
    "author": "翁洮",
    "content": [
      "觸目皆因長養功，浮生何處問窮通。柳長北闕絲千縷，雲簇南山火萬籠。大野煙塵飄赫日，高樓簾幕逗熏風。",
      "身心已在喧闐處，惟羨滄浪把釣翁。"
    ]
  },
  {
    "volume": 667,
    "sequence": 35,
    "title": "秋",
    "author": "翁洮",
    "content": [
      "宋玉高吟思萬重，澄澄寰宇振金風。雲閑日月浮虛白，木落山川疊碎紅。寥泬雁多宮漏永，河渠煙斂塞天空。",
      "侯門處處槐花□，獻賦何時遇至公。"
    ]
  },
  {
    "volume": 667,
    "sequence": 36,
    "title": "冬",
    "author": "翁洮",
    "content": [
      "寂寂棲心向杳冥，苦吟寒律句偏清。雲凝止水魚龍蟄，雪點遙峰草木榮。迥夜爐翻埃燼色，天河冰輾轆轤聲。",
      "歸飛未得東風力，魂斷三山九萬程。"
    ]
  },
  {
    "volume": 667,
    "sequence": 37,
    "title": "過洞庭",
    "author": "李嶼",
    "content": [
      "浩渺注橫流，千潭合萬湫。半洪侵楚翼，一汊屬吳頭。",
      "動軸當新霽，漫空正仲秋。勢翻荊口迮，聲擁岳陽浮。",
      "遠脈滋衡嶽，微涼散橘洲。星辰連影動，嵐翠逐隅收。",
      "漸落分行雁，旋添趁伴舟。升騰人莫測，安穩路何憂。",
      "氣與塵中別，言堪象外搜。此身如粗了，來把一竿休。"
    ]
  },
  {
    "volume": 667,
    "sequence": 38,
    "title": "嚴塘經亂書事",
    "author": "鄭啟",
    "content": [
      "塵生宮闕霧濛濛，萬騎龍飛幸蜀中。在野傅岩君不夢，乘軒衛懿鶴何功。雖知四海同盟久，未合中原武備空。",
      "星落夜原妖氣滿，漢家麟閣待英雄。",
      "梁園皓色月如珪，清景傷時一慘淒。未見山前歸牧馬，猶聞江上帶征鞞。鯤為魚隊潛鱗困，鶴處雞群病翅低。",
      "正是四郊多壘日，波濤早晚靜鯨鯢。"
    ]
  },
  {
    "volume": 667,
    "sequence": 39,
    "title": "鄧表山",
    "author": "鄭啟",
    "content": [
      "白日三清此上時，觀開山下彩雲飛。仙壇丹灶靈猶在，鶴駕清朝去不歸。晉末幾遷陵穀改，塵中空換子孫非。",
      "松花落盡無消息，半夜疏鐘徹翠微。"
    ]
  },
  {
    "volume": 667,
    "sequence": 40,
    "title": "記知聞近過關試",
    "author": "韓儀",
    "content": [
      "短行軸了付三銓，休把新銜惱必先。",
      "今日便稱前進士，好留春色與明年。"
    ]
  },
  {
    "volume": 667,
    "sequence": 41,
    "title": "郊居",
    "author": "溫憲",
    "content": [
      "村前村後樹，寓賞有餘情。青麥路初斷，紫花田未耕。",
      "雉聲聞不到，山勢望猶橫。寂寞春風裏，吟酣信馬行。"
    ]
  },
  {
    "volume": 667,
    "sequence": 42,
    "title": "杏花",
    "author": "溫憲",
    "content": [
      "團雪上晴梢，紅明映碧寥。店香風起夜，村白雨休朝。",
      "靜落猶和蒂，繁開正蔽條。澹然閑賞久，無以破妖嬈。"
    ]
  },
  {
    "volume": 667,
    "sequence": 43,
    "title": "春鳩",
    "author": "溫憲",
    "content": [
      "村南微雨新，平綠淨無塵。散睡桑條暖，閑鳴屋脊春。",
      "遠聞和曉夢，相應在諸鄰。行樂花時節，追飛見亦頻。"
    ]
  },
  {
    "volume": 667,
    "sequence": 44,
    "title": "題崇慶寺壁",
    "author": "溫憲",
    "content": [
      "十口溝隍待一身，半年千里絕音塵。",
      "鬢毛如雪心如死，猶作長安下第人。"
    ]
  },
  {
    "volume": 667,
    "sequence": 45,
    "title": "報顏標",
    "author": "姚岩傑",
    "content": [
      "為報顏公識我麼，我心唯只與天和。眼前俗物關情少，醉後青山入意多。田子莫嫌彈鋏恨，寧生休唱飯牛歌。",
      "聖朝若為蒼生計，也合公車到薜蘿。"
    ]
  }
]