[
  {
    "volume": 66,
    "sequence": 1,
    "title": "古劍篇",
    "author": "郭震",
    "content": [
      "君不見昆吾鐵冶飛炎煙，紅光紫氣俱赫然。",
      "良工鍛煉凡幾年，鑄得寶劍名龍泉。龍泉顏色如霜雪，良工咨嗟歎奇絕。琉璃玉匣吐蓮花，錯鏤金環映明月。",
      "正逢天下無風塵，幸得周防君子身。精光黯黯青蛇色，文章片片綠龜鱗。非直結交遊俠子，亦曾親近英雄人。",
      "何言中路遭棄捐，零落漂淪古獄邊。雖複塵埋無所用，猶能夜夜氣沖天。"
    ]
  },
  {
    "volume": 66,
    "sequence": 2,
    "title": "塞上",
    "author": "郭震",
    "content": [
      "塞外虜塵飛，頻年出武威。死生隨玉劍，辛苦向金微。",
      "久戍人將老，長征馬不肥。仍聞酒泉郡，已合數重圍。"
    ]
  },
  {
    "volume": 66,
    "sequence": 3,
    "title": "寄劉校書",
    "author": "郭震",
    "content": [
      "俗吏三年何足論，每將榮辱在朝昏。才微易向風塵老，身賤難酬知己恩。御苑殘鶯啼落日，黃山細雨濕歸軒。",
      "回首漢家丞相府，昨來誰得掃重門。"
    ]
  },
  {
    "volume": 66,
    "sequence": 4,
    "title": "同徐員外除太子舍人寓直之作",
    "author": "郭震",
    "content": [
      "太子擅元良，宮臣命偉長。除榮辭會府，直宿總書坊。",
      "露濕幽岩桂，風吹便坐桑。閣連雲一色，池帶月重光。",
      "葉死蘭無氣，荷枯水不香。遙聞秋興作，言是晉中郎。"
    ]
  },
  {
    "volume": 66,
    "sequence": 5,
    "title": "春江曲",
    "author": "郭震",
    "content": [
      "江水春沉沉，上有雙竹林。竹葉壞水色，郎亦壞人心。"
    ]
  },
  {
    "volume": 66,
    "sequence": 6,
    "title": "王昭君三首",
    "author": "郭震",
    "content": [
      "自嫁單于國，長銜漢掖悲。容顏日憔悴，有甚畫圖時。",
      "厭踐冰霜域，嗟為邊塞人。思從漠南獵，一見漢家塵。",
      "聞有南河信，傳言殺畫師。始知君念重，更肯惜蛾眉。"
    ]
  },
  {
    "volume": 66,
    "sequence": 7,
    "title": "子夜四時歌六首：春歌",
    "author": "郭震",
    "content": [
      "陌頭楊柳枝，已被春風吹。妾心正斷絕，君懷那得知。",
      "青樓含日光，綠池起風色。贈子同心花，殷勤此何極。"
    ]
  },
  {
    "volume": 66,
    "sequence": 8,
    "title": "子夜四時歌六首：秋歌",
    "author": "郭震",
    "content": [
      "邀歡空佇立，望美頻回顧。何時複采菱，江中密相遇。",
      "辟惡茱萸囊，延年菊花酒。與子結綢繆，丹心此何有。"
    ]
  },
  {
    "volume": 66,
    "sequence": 9,
    "title": "子夜四時歌六首：冬歌",
    "author": "郭震",
    "content": [
      "北極嚴氣升，南至溫風謝。調絲競短歌，拂枕憐長夜。",
      "帷橫雙翡翠，被卷兩鴛鴦。婉態不自得，宛轉君王床。"
    ]
  },
  {
    "volume": 66,
    "sequence": 10,
    "title": "二月樂游詩",
    "author": "郭震",
    "content": [
      "二月芳遊始，開軒望曉池。綠蘭日吐葉，紅蕊向盈枝。",
      "柳色行將改，君心幸莫移。陽春遽多意，唯願兩人知。"
    ]
  },
  {
    "volume": 66,
    "sequence": 11,
    "title": "十月樂游詩",
    "author": "郭震",
    "content": [
      "十月嚴陰盛，霜氣下玉台。羅衣羞自解，綺帳待君開。",
      "銀箭更籌緩，金爐香氣來。愁仍夜未幾，已使炭成灰。"
    ]
  },
  {
    "volume": 66,
    "sequence": 12,
    "title": "螢",
    "author": "郭震",
    "content": [
      "秋風凜凜月依依，飛過高梧影裏時。",
      "暗處若教同眾類，世間爭得有人知。"
    ]
  },
  {
    "volume": 66,
    "sequence": 13,
    "title": "蛩",
    "author": "郭震",
    "content": [
      "愁殺離家未達人，一聲聲到枕前聞。",
      "苦吟莫向朱門裏，滿耳笙歌不聽君。"
    ]
  },
  {
    "volume": 66,
    "sequence": 14,
    "title": "雲",
    "author": "郭震",
    "content": [
      "聚散虛空去複還，野人閑處倚筇看。",
      "不知身是無根物，蔽月遮星作萬端。"
    ]
  },
  {
    "volume": 66,
    "sequence": 15,
    "title": "野井",
    "author": "郭震",
    "content": [
      "縱無汲引味清澄，冷浸寒空月一輪。",
      "鑿處若教當要路，為君常濟往來人。"
    ]
  },
  {
    "volume": 66,
    "sequence": 16,
    "title": "米囊花",
    "author": "郭震",
    "content": [
      "開花空道勝於草，結實何曾濟得民。",
      "卻笑野田禾與黍，不聞弦管過青春。"
    ]
  },
  {
    "volume": 66,
    "sequence": 17,
    "title": "惜花",
    "author": "郭震",
    "content": [
      "豔拂衣襟蕊拂杯，繞枝閑共蝶徘徊。",
      "春風滿目還惆悵，半欲離披半未開。"
    ]
  },
  {
    "volume": 66,
    "sequence": 18,
    "title": "蓮花",
    "author": "郭震",
    "content": [
      "臉膩香熏似有情，世間何物比輕盈。",
      "湘妃雨後來池看，碧玉盤中弄水晶。"
    ]
  }
]