[
  {
    "volume": 615,
    "sequence": 1,
    "title": "傷小女",
    "author": "皮日休",
    "content": [
      "一歲猶未滿，九泉何太深。唯餘卷書草，相對共傷心。"
    ]
  },
  {
    "volume": 615,
    "sequence": 2,
    "title": "秋江曉望",
    "author": "皮日休",
    "content": [
      "萬頃湖天碧，一星飛鷺白。此時放懷望，不厭為浮客。"
    ]
  },
  {
    "volume": 615,
    "sequence": 3,
    "title": "閑夜酒醒",
    "author": "皮日休",
    "content": [
      "醒來山月高，孤枕群書裏。酒渴漫思茶，山童呼不起。"
    ]
  },
  {
    "volume": 615,
    "sequence": 4,
    "title": "和魯望風人詩三首",
    "author": "皮日休",
    "content": [
      "刻石書離恨，因成別後悲。莫言春繭薄，猶有萬重思。",
      "鏤出容刀飾，親逢巧笑難。日中騷客佩，爭奈即闌幹。",
      "江上秋聲起，從來浪得名。逆風猶掛席，若不會凡情。"
    ]
  },
  {
    "volume": 615,
    "sequence": 5,
    "title": "古函關",
    "author": "皮日休",
    "content": [
      "破落古關城，猶能扼帝京。今朝行客過，不待曉雞鳴。"
    ]
  },
  {
    "volume": 615,
    "sequence": 6,
    "title": "聰明泉",
    "author": "皮日休",
    "content": [
      "一勺如瓊液，將愚擬望賢。欲知心不變，還似飲貪泉。"
    ]
  },
  {
    "volume": 615,
    "sequence": 7,
    "title": "史處士",
    "author": "皮日休",
    "content": [
      "山期須早赴，世累莫遲留。忽遇狂風起，閒心不自由。"
    ]
  },
  {
    "volume": 615,
    "sequence": 8,
    "title": "芳草渡",
    "author": "皮日休",
    "content": [
      "溪南越鄉音，古柳渡江深。日晚無來客，閑船系綠陰。"
    ]
  },
  {
    "volume": 615,
    "sequence": 9,
    "title": "古宮詞三首",
    "author": "皮日休",
    "content": [
      "樓殿倚明月，參差如亂峰。宮花半夜發，不待景陽鐘。",
      "閑騎小步馬，獨繞萬年枝。盡日看花足，君王自不知。",
      "玉枕寐不足，宮花空觸簷。梁間燕不睡，應怪夜明簾。"
    ]
  },
  {
    "volume": 615,
    "sequence": 10,
    "title": "春日陪崔諫議櫻桃園宴",
    "author": "皮日休",
    "content": [
      "萬樹香飄水麝風，蠟熏花雪盡成紅。",
      "夜深歡態狀不得，醉客圖開明月中。"
    ]
  },
  {
    "volume": 615,
    "sequence": 11,
    "title": "松江早春",
    "author": "皮日休",
    "content": [
      "松陵清淨雪消初，見底新安恐未如。",
      "穩憑船舷無一事，分明數得鱠殘魚。"
    ]
  },
  {
    "volume": 615,
    "sequence": 12,
    "title": "女墳湖",
    "author": "皮日休",
    "content": [
      "萬貴千奢已寂寥，可憐幽憤為誰嬌。",
      "須知韓重相思骨，直在芙蓉向下消。"
    ]
  },
  {
    "volume": 615,
    "sequence": 13,
    "title": "泰伯廟",
    "author": "皮日休",
    "content": [
      "一廟爭祠兩讓君，幾千年後轉清芬。",
      "當時盡解稱高義，誰敢教他莽卓聞。"
    ]
  },
  {
    "volume": 615,
    "sequence": 14,
    "title": "宿木蘭院",
    "author": "皮日休",
    "content": [
      "木蘭院裏雙棲鶴，長被金鉦聒不眠。",
      "今夜宿來還似爾，到明無計夢雲泉。"
    ]
  },
  {
    "volume": 615,
    "sequence": 15,
    "title": "重題薔薇",
    "author": "皮日休",
    "content": [
      "濃似猩猩初染素，輕如燕燕欲淩空。",
      "可憐細麗難勝日，照得深紅作淺紅。"
    ]
  },
  {
    "volume": 615,
    "sequence": 16,
    "title": "春夕酒醒",
    "author": "皮日休",
    "content": [
      "四弦才罷醉蠻奴，醽醁餘香在翠爐。",
      "夜半醒來紅蠟短，一枝寒淚作珊瑚。"
    ]
  },
  {
    "volume": 615,
    "sequence": 17,
    "title": "青門閑泛",
    "author": "皮日休",
    "content": [
      "青翰虛徐夏思清，愁煙漠漠荇花平。",
      "醉來欲把田田葉，盡裹當時醒酒鯖。"
    ]
  },
  {
    "volume": 615,
    "sequence": 18,
    "title": "木蘭後池三詠：重台蓮花",
    "author": "皮日休",
    "content": [
      "欹紅婑媠力難任，每葉頭邊半米金。",
      "可得教他水妃見，兩重元是一重心。"
    ]
  },
  {
    "volume": 615,
    "sequence": 19,
    "title": "木蘭後池三詠：浮萍",
    "author": "皮日休",
    "content": [
      "嫩似金脂颺似煙，多情渾欲擁紅蓮。",
      "明朝擬附南風信，寄與湘妃作翠鈿。"
    ]
  },
  {
    "volume": 615,
    "sequence": 20,
    "title": "木蘭後池三詠：白蓮",
    "author": "皮日休",
    "content": [
      "但恐醍醐難並潔，只應薝卜可齊香。",
      "半垂金粉知何似，靜婉臨溪照額黃。"
    ]
  },
  {
    "volume": 615,
    "sequence": 21,
    "title": "重題後池",
    "author": "皮日休",
    "content": [
      "細雨闌珊眠鷺覺，鈿波悠漾並鴛嬌。",
      "適來會得荊王意，只為蓮莖重細腰。"
    ]
  },
  {
    "volume": 615,
    "sequence": 22,
    "title": "庭中初植松桂，魯望偶題，奉和次韻",
    "author": "皮日休",
    "content": [
      "毿毿綠發垂輕露，獵獵丹華動細風。",
      "恰似青童君欲會，儼然相向立庭中。"
    ]
  },
  {
    "volume": 615,
    "sequence": 23,
    "title": "魯望戲題書印囊奉和次韻",
    "author": "皮日休",
    "content": [
      "金篆方圓一寸餘，可憐銀艾未思渠。",
      "不知夫子將心印，印破人間萬卷書。"
    ]
  },
  {
    "volume": 615,
    "sequence": 24,
    "title": "館娃宮懷古五絕",
    "author": "皮日休",
    "content": [
      "綺合飄香下太湖，亂兵侵曉上姑蘇。",
      "越王大有堪羞處，只把西施賺得吳。",
      "鄭妲無言下玉墀，夜來飛箭滿罘罳。越王定指高臺笑，卻見當時金鏤楣。",
      "半夜娃宮作戰場，血腥猶雜宴時香。",
      "西施不及燒殘蠟，猶為君王泣數行。",
      "素襪雖遮未掩羞，越兵猶怕伍員頭。",
      "吳王恨魄今如在，只合西施瀨上游。",
      "響屟廊中金玉步，采蘋山上綺羅身。",
      "不知水葬今何處，溪月彎彎欲效顰。"
    ]
  },
  {
    "volume": 615,
    "sequence": 25,
    "title": "虎丘寺西小溪閑泛三絕",
    "author": "皮日休",
    "content": [
      "鼓子花明白石岸，桃枝竹覆翠嵐溪。",
      "分明似對天臺洞，應厭頑仙不肯迷。",
      "絕壑只憐白羽傲，窮溪唯覺錦鱗癡。",
      "更深尚有通樵處，或是秦人未可知。",
      "高下不驚紅翡翠，淺深還礙白薔薇。",
      "船頭系個松根上，欲待逢仙不擬歸。"
    ]
  },
  {
    "volume": 615,
    "sequence": 26,
    "title": "天竺寺八月十五日夜桂子",
    "author": "皮日休",
    "content": [
      "玉顆珊珊下月輪，殿前拾得露華新。",
      "至今不會天中事，應是嫦娥擲與人。"
    ]
  },
  {
    "volume": 615,
    "sequence": 27,
    "title": "釣侶二章",
    "author": "皮日休",
    "content": [
      "趁眠無事避風濤，一鬥霜鱗換濁醪。",
      "驚怪兒童呼不得，盡沖煙雨漉車螯。",
      "嚴陵灘勢似雲崩，釣具歸來放石層。",
      "煙浪濺篷寒不睡，更將枯蚌點漁燈。"
    ]
  },
  {
    "volume": 615,
    "sequence": 28,
    "title": "寄同年韋校書",
    "author": "皮日休",
    "content": [
      "二年疏放飽江潭，水物山容盡足耽。",
      "唯有故人憐未替，欲封幹鱠寄終南。"
    ]
  },
  {
    "volume": 615,
    "sequence": 29,
    "title": "初冬偶作",
    "author": "皮日休",
    "content": [
      "豹皮茵下百餘錢，劉墮閑沽盡醉眠。",
      "酒病校來無一事，鶴亡松老似經年。"
    ]
  },
  {
    "volume": 615,
    "sequence": 30,
    "title": "醉中寄魯望一壺並一絕",
    "author": "皮日休",
    "content": [
      "門巷寥寥空紫苔，先生應渴解酲杯。",
      "醉中不得親相倚，故遣青州從事來。"
    ]
  },
  {
    "volume": 615,
    "sequence": 31,
    "title": "更次來韻寄魯望",
    "author": "皮日休",
    "content": [
      "蕭蕭紅葉擲蒼苔，玄晏先生欠一杯。",
      "從此問君還酒債，顏延之送幾錢來。"
    ]
  },
  {
    "volume": 615,
    "sequence": 32,
    "title": "重玄寺雙矮檜",
    "author": "皮日休",
    "content": [
      "撲地枝回是翠鈿，碧絲籠細不成煙。",
      "應如天竺難陀寺，一對狻猊相枕眠。"
    ]
  },
  {
    "volume": 615,
    "sequence": 33,
    "title": "奉酬魯望醉中戲贈",
    "author": "皮日休",
    "content": [
      "秦吳風俗昔難同，唯有才情事事通。",
      "剛戀水雲歸不得，前身應是太湖公。"
    ]
  },
  {
    "volume": 615,
    "sequence": 34,
    "title": "皋橋",
    "author": "皮日休",
    "content": [
      "皋橋依舊綠楊中，閭裏猶生隱士風。",
      "唯我到來居上館，不知何道勝梁鴻。"
    ]
  },
  {
    "volume": 615,
    "sequence": 35,
    "title": "軍事院霜菊盛開，因書一絕寄上諫議",
    "author": "皮日休",
    "content": [
      "金華千點曉霜凝，獨對壺觴又不能。",
      "已過重陽三十日，至今猶自待王弘。"
    ]
  },
  {
    "volume": 615,
    "sequence": 36,
    "title": "悼鶴",
    "author": "皮日休",
    "content": [
      "莫怪朝來淚滿衣，墜毛猶傍水花飛。",
      "遼東舊事今千古，卻向人間葬令威。"
    ]
  },
  {
    "volume": 615,
    "sequence": 37,
    "title": "醉中先起李縠戲贈走筆奉酬",
    "author": "皮日休",
    "content": [
      "麝煙苒苒生銀兔，蠟淚漣漣滴繡閨。",
      "舞袖莫欺先醉去，醒來還解驗金泥。"
    ]
  },
  {
    "volume": 615,
    "sequence": 38,
    "title": "奉和魯望招潤卿博士辭以道侶將至之作",
    "author": "皮日休",
    "content": [
      "癭木樽前地胏圖，為君偏輟俗功夫。",
      "靈真散盡光來此，莫戀安妃在後無。"
    ]
  },
  {
    "volume": 615,
    "sequence": 39,
    "title": "奉和再招",
    "author": "皮日休",
    "content": [
      "飆禦已應歸杳眇，博山猶自對氛氳。",
      "不知入夜能來否，紅蠟先教刻五分。"
    ]
  },
  {
    "volume": 615,
    "sequence": 40,
    "title": "酒病偶作",
    "author": "皮日休",
    "content": [
      "郁林步障晝遮明，一炷濃香養病酲。",
      "何事晚來還欲飲，隔牆聞賣蛤蜊聲。"
    ]
  },
  {
    "volume": 615,
    "sequence": 41,
    "title": "潤卿魯望寒夜見訪，各惜其志，遂成一絕",
    "author": "皮日休",
    "content": [
      "世外為交不是親，醉吟俱岸白綸巾。",
      "清風月白更三點，未放華陽鶴上人。"
    ]
  },
  {
    "volume": 615,
    "sequence": 42,
    "title": "奉和魯望玩金鸂鶒戲贈",
    "author": "皮日休",
    "content": [
      "鏤羽雕毛迥出群，溫黁飄出麝臍熏。",
      "夜來曾吐紅茵畔，猶似溪邊睡不聞。"
    ]
  },
  {
    "volume": 615,
    "sequence": 43,
    "title": "友人許惠酒以詩征之",
    "author": "皮日休",
    "content": [
      "野客蕭然訪我家，霜威白菊兩三花。",
      "子山病起無餘事，只望蒲台酒一車。"
    ]
  },
  {
    "volume": 615,
    "sequence": 44,
    "title": "寒夜文宴潤卿有期不至",
    "author": "皮日休",
    "content": [
      "草堂虛灑待高真，不意清齋避世塵。",
      "料得焚香無別事，存心應降月夫人。"
    ]
  },
  {
    "volume": 615,
    "sequence": 45,
    "title": "汴河懷古二首",
    "author": "皮日休",
    "content": [
      "萬艘龍舸綠絲間，載到揚州盡不還。",
      "應是天教開汴水，一千餘裏地無山。",
      "盡道隋亡為此河，至今千里賴通波。",
      "若無水殿龍舟事，共禹論功不較多。"
    ]
  },
  {
    "volume": 615,
    "sequence": 46,
    "title": "寄題天臺國清寺齊梁體",
    "author": "皮日休",
    "content": [
      "十裏松門國清路，飯猿臺上菩提樹。",
      "怪來煙雨落晴天，元是海風吹瀑布。"
    ]
  },
  {
    "volume": 615,
    "sequence": 47,
    "title": "詠蟹",
    "author": "皮日休",
    "content": [
      "未游滄海早知名，有骨還從肉上生。",
      "莫道無心畏雷電，海龍王處也橫行。"
    ]
  },
  {
    "volume": 615,
    "sequence": 48,
    "title": "金錢花",
    "author": "皮日休",
    "content": [
      "陰陽為炭地為爐，鑄出金錢不用模。",
      "莫向人間逞顏色，不知還解濟貧無。"
    ]
  },
  {
    "volume": 615,
    "sequence": 49,
    "title": "惠山聽松庵",
    "author": "皮日休",
    "content": [
      "千葉蓮花舊有香，半山金刹照方塘。",
      "殿前日暮高風起，松子聲聲打石床。"
    ]
  }
]