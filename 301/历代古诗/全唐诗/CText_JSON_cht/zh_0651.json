[
  {
    "volume": 651,
    "sequence": 1,
    "title": "山中言事",
    "author": "方幹",
    "content": [
      "日與村家事漸同，燒松啜茗學鄰翁。池塘月撼芙蕖浪，窗戶涼生薜荔風。書幌晝昏嵐氣裏，巢枝俯折雪聲中。",
      "山陰釣叟無知己，窺鏡撏多鬢欲空。"
    ]
  },
  {
    "volume": 651,
    "sequence": 2,
    "title": "題陶詳校書陽羨隱居",
    "author": "方幹",
    "content": [
      "芸香署裏從容步，陽羨山中嘯傲情。竿底紫鱗輸釣伴，花邊白犬吠流鶯。長潭五月含冰氣，孤檜中宵學雨聲。",
      "便泛扁舟應未得，鴟夷棄相始垂名。"
    ]
  },
  {
    "volume": 651,
    "sequence": 3,
    "title": "秋晚林中寄賓幕",
    "author": "方幹",
    "content": [
      "八月蕭條九月時，沙蟬海燕各分飛。杯盂未稱嘗生酒，砧杵先催試熟衣。泉漱玉聲沖石竇，橘垂朱實壓荊扉。",
      "無過縱有家山思，印綬留連爭得歸。"
    ]
  },
  {
    "volume": 651,
    "sequence": 4,
    "title": "與鄉人鑒休上人別",
    "author": "方幹",
    "content": [
      "此日因師話鄉里，故鄉風土我偏諳。一枝竹葉如溪北，半樹梅花似嶺南。山夜獵徒多信犬，雨天村舍未催蠶。",
      "如今休作還家意，兩須垂絲已不堪。"
    ]
  },
  {
    "volume": 651,
    "sequence": 5,
    "title": "送王霖赴舉",
    "author": "方幹",
    "content": [
      "自古主司看薦士，明年應是不參差。須憑吉夢為先兆，必恐長才偶盛時。北闕上書沖雪早，西陵中酒趁潮遲。",
      "郤詵可要真消息，只向春前便得知。"
    ]
  },
  {
    "volume": 651,
    "sequence": 6,
    "title": "思越中舊游寄友",
    "author": "方幹",
    "content": [
      "甸外山川無越國，依稀只似劍門西。鏡中疊浪搖星斗，城上繁花咽鼓鼙。斷臂青猿啼玉笥，成行白鳥下耶溪。",
      "此中曾是同遊處，迢遞尋君夢不迷。"
    ]
  },
  {
    "volume": 651,
    "sequence": 7,
    "title": "陪胡中丞泛湖",
    "author": "方幹",
    "content": [
      "仙舟仙樂醉行春，上界稀逢下界人。綺繡峰前聞野鶴，旌旗影裏見遊鱗。澄潭徹底齊心鏡，雜樹含芳讓錦茵。",
      "凡許從容誰不幸，就中光顯是州民。"
    ]
  },
  {
    "volume": 651,
    "sequence": 8,
    "title": "敘雪獻員外",
    "author": "方幹",
    "content": [
      "紛紜宛轉更堪看，壓竹摧巢井徑漫。風柳細條黏不得，春溪綠色蔽應難。清輝直認中庭月，濕氣偏添半夜寒。",
      "謝守來吟才更逸，郢詞先至彩毫端。"
    ]
  },
  {
    "volume": 651,
    "sequence": 9,
    "title": "王將軍",
    "author": "方幹",
    "content": [
      "大志無心守章句，終懷上略致殊功。保寧帝業青萍在，投棄儒書絳帳空。密雪曙連蔥嶺道，青松夜起柳營風。",
      "將星依舊當文座，應念愚儒命未通。"
    ]
  },
  {
    "volume": 651,
    "sequence": 10,
    "title": "陽亭言事獻漳州於使君",
    "author": "方幹",
    "content": [
      "重疊山前對酒樽，騰騰兀兀度朝昏。平明疏磬白雲寺，遙夜孤砧紅葉村。去鳥豈知煙樹遠，驚魚應覺露荷翻。",
      "旅人寄食逢黃菊，每見故人思故園。"
    ]
  },
  {
    "volume": 651,
    "sequence": 11,
    "title": "海石榴",
    "author": "方幹",
    "content": [
      "亭際夭妍日日看，每朝顏色一般般。滿枝猶待春風力，數朵先欺臘雪寒。舞蝶似隨歌拍轉，遊人只怕酒杯幹。",
      "久長年少應難得，忍不叢邊到夜觀。"
    ]
  },
  {
    "volume": 651,
    "sequence": 12,
    "title": "嘉興許明府",
    "author": "方幹",
    "content": [
      "檇李轉聞風教好，重門夜不上重關。腰懸墨綬三年外，身去青雲一步間。勤苦字人酬帝力，從容對客問家山。",
      "升沈路別情猶在，不忘鄉中舊往還。"
    ]
  },
  {
    "volume": 651,
    "sequence": 13,
    "title": "再題路支使南亭",
    "author": "方幹",
    "content": [
      "行處避松兼礙石，即須門徑落斜開。愛邀舊友看漁釣，貪聽新禽駐酒杯。樹影不隨明月去，溪聲常送落花來。",
      "睡時分得江淹夢，五色毫端弄逸才。"
    ]
  },
  {
    "volume": 651,
    "sequence": 14,
    "title": "路支使小池",
    "author": "方幹",
    "content": [
      "廣狹偶然非制定，猶將方寸像滄溟。一泓春水無多浪，數尺晴天幾個星。露滿玉盤當半夜，匣開金鏡在中庭。",
      "主人垂釣常來此，雖把魚竿醉未醒。"
    ]
  },
  {
    "volume": 651,
    "sequence": 15,
    "title": "哭江西處士陳陶",
    "author": "方幹",
    "content": [
      "壽盡天年命不通，釣溪吟月便成翁。雖雲掛劍來墳上，亦恐藏書在壁中。巢父精靈歸大夜，客兒才調振遺風。",
      "南華至理須齊物，生死即應無異同。"
    ]
  },
  {
    "volume": 651,
    "sequence": 16,
    "title": "越中言事二首",
    "author": "方幹",
    "content": [
      "異術閑和合聖明，湖光浩氣共澄清。郭中雲吐啼猿寺，山上花藏調角城。香起荷灣停棹飲，絲垂柳陌約鞭行。",
      "遊人今日又明日，不覺鏡中新發生。",
      "雲霞水木共蒼蒼，元化分功秀一方。百里湖波輕撼月，五更軍角慢吹霜。沙邊賈客喧魚市，島上潛夫醉筍莊。",
      "終歲逍遙仁術內，無名甘老買臣鄉。"
    ]
  },
  {
    "volume": 651,
    "sequence": 17,
    "title": "題龍瑞觀兼呈徐尊師",
    "author": "方幹",
    "content": [
      "或雨或雲常不定，地靈雲雨自無時。世人莫識神方字，仙鳥偏棲藥樹枝。遠壑度年如晦暝，陰溪入夏有淩澌。",
      "此中唯有師知我，未得尋師即夢師。"
    ]
  },
  {
    "volume": 651,
    "sequence": 18,
    "title": "送陳秀才將游霅上便議北歸",
    "author": "方幹",
    "content": [
      "婆娑戀酒山花盡，繞繚還家水路通。轉楫擬從青草岸，吹帆猶是白蘋風。淮邊欲暝軍鼙急，洛下先寒苑樹空。",
      "詩句因餘更孤峭，書題不合忘江東。"
    ]
  },
  {
    "volume": 651,
    "sequence": 19,
    "title": "送吳彥融赴舉",
    "author": "方幹",
    "content": [
      "用心精至自無疑，千萬人中似汝稀。上國才將五字去，全家便待一枝歸。西陵柳路搖鞭盡，北固潮程掛席飛。",
      "想見明年榜前事，當時分散著來衣。"
    ]
  },
  {
    "volume": 651,
    "sequence": 20,
    "title": "同蕭山陳長官縣樓登望",
    "author": "方幹",
    "content": [
      "坐看南北與西東，遠近無非禮義中。一縣繁花香送雨，五株垂柳綠牽風。寒濤背海喧還靜，驛路穿林斷複通。",
      "仲叔受恩多感戀，裴回卻怕酒壺空。"
    ]
  },
  {
    "volume": 651,
    "sequence": 21,
    "title": "送何道者",
    "author": "方幹",
    "content": [
      "何事忽來還忽去，孤雲不定鶴情高。真經與術添年壽，靈藥分功入鬢毛。必擬一身生羽翼，終看陸地作波濤。",
      "遍尋岩洞求仙者，即恐無人似爾曹。"
    ]
  },
  {
    "volume": 651,
    "sequence": 22,
    "title": "酬將作於少監",
    "author": "方幹",
    "content": [
      "由來至寶出毫端，五色炎光照室寒。仰望孤峰知聳峻，前臨積水見波瀾。冰絲織絡經心久，瑞玉雕磨措手難。",
      "不是散齋兼拭目，尋常未便借人看。"
    ]
  },
  {
    "volume": 651,
    "sequence": 23,
    "title": "雪中寄殷道士",
    "author": "方幹",
    "content": [
      "大片紛紛小片輕，雨和風擊更縱橫。園林入夜寒光動，窗戶淩晨濕氣生。蔽野吞村飄未歇，摧巢壓竹密無聲。",
      "山陰道士吟多興，六出花邊五字成。"
    ]
  },
  {
    "volume": 651,
    "sequence": 24,
    "title": "宋從事",
    "author": "方幹",
    "content": [
      "出眾仙才是謫仙，裁霞曳繡一篇篇。雖將潔白酬知己，自有風流助少年。欹枕臥吟荷葉雨，持杯坐醉菊花天。",
      "冥搜太苦神應乏，心在虛無更那邊。"
    ]
  },
  {
    "volume": 651,
    "sequence": 25,
    "title": "出山寄蘇從事",
    "author": "方幹",
    "content": [
      "寸心似火頻求薦，兩鬢如霜始息機。隔岸雞鳴春耨去，鄰家犬吠夜漁歸。倚松長嘯宜疏拙，拂石欹眠絕是非。",
      "多謝元瑜憐野賤，時回車馬發光輝。"
    ]
  },
  {
    "volume": 651,
    "sequence": 26,
    "title": "送杭州李員外",
    "author": "方幹",
    "content": [
      "政成何用滿三年，上界群仙待謫仙。便赴新恩歸紫禁，還從舊路上青天。笙歌怨咽當離席，更漏丁東在畫船。",
      "必恐駐班留立位，前程一步是爐煙。"
    ]
  },
  {
    "volume": 651,
    "sequence": 27,
    "title": "贈李支使",
    "author": "方幹",
    "content": [
      "藥成平地是寥天，三十人中最少年。白雪振聲來輦下，青雲開路到床前。公卿位近應翹足，荀宋才微可拍肩。",
      "一等孔門為弟子，愚儒獨自賦歸田。"
    ]
  },
  {
    "volume": 651,
    "sequence": 28,
    "title": "盧卓山人畫水",
    "author": "方幹",
    "content": [
      "常聞畫石不畫水，畫水至難君得名。海色未將藍汁染，筆鋒猶傍墨花行。散吞高下應無岸，斜蹙東南勢欲傾。",
      "坐久神迷不能決，卻疑身在小蓬瀛。"
    ]
  },
  {
    "volume": 651,
    "sequence": 29,
    "title": "廢宅",
    "author": "方幹",
    "content": [
      "主人何處獨裴回，流水自流花自開。若見故交皆散去，即應新燕不歸來。入門繚繞穿荒竹，坐石逡巡染綠苔。",
      "應是曾經惡風雨，修桐半折損琴材。"
    ]
  },
  {
    "volume": 651,
    "sequence": 30,
    "title": "題寶林山禪院",
    "author": "方幹",
    "content": [
      "山捧亭台郭繞山，遙盤蒼翠到山巔。岩中古井雖通海，窟裏陰雲不上天。羅列眾星依木末，周回萬室在簷前。",
      "我來可要歸禪老，一寸寒灰已達玄。"
    ]
  },
  {
    "volume": 651,
    "sequence": 31,
    "title": "題越州袁秀才林亭",
    "author": "方幹",
    "content": [
      "清邃林亭指畫開，幽岩別派像天臺。坐牽蕉葉題詩句，醉觸藤花落酒杯。白鳥不歸山裏去，紅鱗多自鏡中來。",
      "終年此地為吟伴，早起尋君薄暮回。"
    ]
  },
  {
    "volume": 651,
    "sequence": 32,
    "title": "題龜山穆上人院",
    "author": "方幹",
    "content": [
      "修持百法過半百，日往月來心更堅。床上水雲隨坐夏，林西山月伴行禪。寒蜩遠韻來窗裏，白鳥斜行起砌邊。",
      "我愛尋師師訪我，只應尋訪是因緣。"
    ]
  },
  {
    "volume": 651,
    "sequence": 33,
    "title": "贈美人四首",
    "author": "方幹",
    "content": [
      "直緣多藝用心勞，心路玲瓏格調高。舞袖低徊真蛺蝶，朱唇深淺假櫻桃。粉胸半掩疑晴雪，醉眼斜回小樣刀。",
      "才會雨雲須別去，語慚不及琵琶槽。",
      "嚴冬忽作看花日，盛暑翻為見雪時。坐上弄嬌聲不轉，尊前掩笑意難知。含歌媚盼如桃葉，妙舞輕盈似柳枝。",
      "年幾未多猶怯在，些些私語怕人疑。",
      "酒蘊天然自性靈，人間有藝總關情。剝蔥十指轉籌疾，舞柳細腰隨拍輕。常恐胸前春雪釋，惟愁座上慶雲生。",
      "若教梅尉無仙骨，爭得仙娥駐玉京。",
      "昔日仙人今玉人，深冬相見亦如春。倍酬金價微含笑，才發歌聲早動塵。昔歲曾為蕭史伴，今朝應作宋家鄰。",
      "百年別後知誰在，須遣丹青畫取真。"
    ]
  },
  {
    "volume": 651,
    "sequence": 34,
    "title": "聽段處士彈琴",
    "author": "方幹",
    "content": [
      "幾年調弄七條絲，元化分功十指知。泉迸幽音離石底，松含細韻在霜枝。窗中顧兔初圓夜，竹上寒蟬盡散時。",
      "唯有此時心更靜，聲聲可作後人師。"
    ]
  },
  {
    "volume": 651,
    "sequence": 35,
    "title": "初歸鏡中寄陳端公",
    "author": "方幹",
    "content": [
      "去歲離家今歲歸，孤帆夢向鳥前飛。必知蘆筍侵沙井，兼被藤花占石磯。雲島採茶常失路，雪龕中酒不關扉。",
      "故交若問逍遙事，玄冕何曾勝葦衣。"
    ]
  },
  {
    "volume": 651,
    "sequence": 36,
    "title": "再題龍泉寺上方",
    "author": "方幹",
    "content": [
      "牛鬥正齊群木末，鳥行橫截眾山腰。路盤砌下兼穿竹，井在岩頭亦統潮。海岸四更看日出，石房三月任花燒。",
      "未能割得繁華去，難向此中甘寂寞。"
    ]
  },
  {
    "volume": 651,
    "sequence": 37,
    "title": "于秀才小池",
    "author": "方幹",
    "content": [
      "一泓瀲灩複澄明，半日功夫劚小庭。占地未過四五尺，浸天唯入兩三星。鷁舟草際浮霜葉，漁火沙邊駐小螢。",
      "才見規模識方寸，知君立意象滄溟。"
    ]
  },
  {
    "volume": 651,
    "sequence": 38,
    "title": "敘錢塘異勝",
    "author": "方幹",
    "content": [
      "暖景融融寒景清，越颱風送曉鐘聲。四郊遠火燒煙月，一道驚波撼郡城。夜雪未知東岸綠，春風猶放半江晴。",
      "謝公吟處依稀在，千古無人繼盛名。"
    ]
  },
  {
    "volume": 651,
    "sequence": 39,
    "title": "贈中岩王處士",
    "author": "方幹",
    "content": [
      "垂楊嫋嫋草芊芊，氣象清深似洞天。援筆便成鸚鵡賦，洗花須用桔槔泉。商於避世堪同日，渭曲逢時必有年。",
      "直恐剛腸閑未得，醉吟爭奈被才牽。"
    ]
  },
  {
    "volume": 651,
    "sequence": 40,
    "title": "初歸故里獻侯郎中",
    "author": "方幹",
    "content": [
      "常思舊裏欲歸難，已作歸心即自寬。此日早知無爵位，當時便合把漁竿。朝昏入閏春將逼，城邑多山夏卻寒。",
      "不是幽愚望榮忝，君侯異禮亦何安。"
    ]
  },
  {
    "volume": 651,
    "sequence": 41,
    "title": "歸睦州中路寄侯郎中",
    "author": "方幹",
    "content": [
      "顏巷蕭條知命後，膺門感激受恩初。卻容鶴發還蝸舍，猶夢漁竿從隼旟。新定暮雲吞故國，會稽春草入貧居。",
      "鄉中自古為儒者，誰得公侯降尺書。"
    ]
  },
  {
    "volume": 651,
    "sequence": 42,
    "title": "題報恩寺上方",
    "author": "方幹",
    "content": [
      "來來先上上方看，眼界無窮世界寬。岩溜噴空晴似雨，林蘿礙日夏多寒。眾山迢遞皆相疊，一路高低不記盤。",
      "清峭關心惜歸去，他時夢到亦難判。"
    ]
  },
  {
    "volume": 651,
    "sequence": 43,
    "title": "送永嘉王令之任二首",
    "author": "方幹",
    "content": [
      "定擬孜孜化海邊，須判素發侮流年。波濤不應雙溪水，分野長如二月天。浮客若容開荻地，釣翁應免稅苔田。",
      "前賢未必全堪學，莫讀當時歸去篇。",
      "雖展縣圖如到縣，五程猶入縉雲東。山間閣道盤岩底，海界孤峰在浪中。禮法未聞離漢制，土宜多說似吳風。",
      "字人若用非常術，唯要旬時便立功。"
    ]
  },
  {
    "volume": 651,
    "sequence": 44,
    "title": "鹽官王長官新創瑞隱亭",
    "author": "方幹",
    "content": [
      "指畫便分元化力，周回秀絕自清機。孤雲戀石尋常住，落絮縈風特地飛。雛鳥啼花催釀酒，驚魚濺水誤沾衣。",
      "明年秩滿難將去，何似先教畫取歸。"
    ]
  },
  {
    "volume": 651,
    "sequence": 45,
    "title": "李戶曹小妓天得善擊越器以成曲章",
    "author": "方幹",
    "content": [
      "越器敲來曲調成，腕頭勻滑自輕清。隨風搖曳有餘韻，測水淺深多泛聲。晝漏丁當相續滴，寒蟬計會一時鳴。",
      "若教進上梨園去，眾樂無由更擅名。"
    ]
  },
  {
    "volume": 651,
    "sequence": 46,
    "title": "歲晚言事寄鄉中親友",
    "author": "方幹",
    "content": [
      "急景蒼茫晝若昏，夜風乾峭觸前軒。寒威半入龍蛇窟，暖氣全歸草樹根。蠟燼凝來多碧焰，香醪滴處有冰痕。",
      "尺書未達年應老，先被新春入故園。"
    ]
  },
  {
    "volume": 651,
    "sequence": 47,
    "title": "贈孫百篇",
    "author": "方幹",
    "content": [
      "禦題百首思縱橫，半日功夫舉世名。羽翼便從吟處出，珠璣續向筆頭生。莫嫌黃綬官資小，必料青雲道路平。",
      "才子風流複年少，無愁高臥不公卿。"
    ]
  },
  {
    "volume": 651,
    "sequence": 48,
    "title": "贈夏侯評事",
    "author": "方幹",
    "content": [
      "傍窺盛德與高節，緬想應無前後人。講論參同深到骨，停騰姹女立成銀。棋功過卻楊玄寶，易義精于梅子真。",
      "朱紫侯門猶不見，可知岐路有風塵。"
    ]
  },
  {
    "volume": 651,
    "sequence": 49,
    "title": "送鄭端公",
    "author": "方幹",
    "content": [
      "聖主佇知宣室事，豈容才子滯長沙。隨珠此去方酬德，趙璧當時誤指瑕。驄馬將離江浦月，繡衣卻照禁中花。",
      "應憐寂寞滄洲客，煙漢塵泥相去賒。"
    ]
  },
  {
    "volume": 651,
    "sequence": 50,
    "title": "題故人廢宅二首",
    "author": "方幹",
    "content": [
      "舉目淒涼入破門，鮫人一飯尚知恩。閑花舊識猶含笑，怪石無情更不言。樵叟和巢伐桃李，牧童兼草踏蘭蓀。",
      "壺觴笑詠隨風去，唯有聲聲蜀帝魂。",
      "寒莎野樹入荒庭，風雨蕭蕭不掩扃。舊徑已知無孟竹，前溪應不浸荀星。精靈消散歸寥廓，功業傳留在志銘。",
      "薄暮停車更悽愴，山陽鄰笛若為聽。"
    ]
  },
  {
    "volume": 651,
    "sequence": 51,
    "title": "寄於少監",
    "author": "方幹",
    "content": [
      "修持清苦振佳聲，眾鳥那知一鶚情。躡履三千皆後學，摶風九萬即前程。名將日月同時朽，身是山河應數生。",
      "從此雲泥更懸闊，漁翁不合見公卿。"
    ]
  },
  {
    "volume": 651,
    "sequence": 52,
    "title": "和剡縣陳明府登縣樓",
    "author": "方幹",
    "content": [
      "郭裏人家如掌上，簷前樹木映窗櫺。煙霞若接天臺地，分野應侵婺女星。驛路古今通北闕，仙溪日夜入東溟。",
      "彩衣才子多吟嘯，公退時時見畫屏。"
    ]
  },
  {
    "volume": 651,
    "sequence": 53,
    "title": "項洙處士畫水墨釣台",
    "author": "方幹",
    "content": [
      "畫石畫松無兩般，猶嫌瀑布畫聲難。雖雲智惠生靈府，要且功夫在筆端。潑處便連陰洞黑，添來先向朽枝幹。",
      "我家曾寄雙台下，往往開圖盡日看。"
    ]
  }
]