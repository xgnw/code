[
  {
    "volume": 60,
    "sequence": 1,
    "title": "珠",
    "author": "李嶠",
    "content": [
      "燦爛金輿側，玲瓏玉殿隈。昆池明月滿，合浦夜光回。",
      "彩逐靈蛇轉，形隨舞鳳來。甘泉宮起罷，花媚望風台。"
    ]
  },
  {
    "volume": 60,
    "sequence": 2,
    "title": "玉",
    "author": "李嶠",
    "content": [
      "映石先過魏，連城欲向秦。洛陽陪勝友，燕趙類佳人。",
      "方水晴虹媚，常山瑞馬新。徒為卞和識，不遇楚王珍。"
    ]
  },
  {
    "volume": 60,
    "sequence": 3,
    "title": "金",
    "author": "李嶠",
    "content": [
      "南楚標前貢，西秦識舊城。祭天封漢嶺，擲地警孫聲。",
      "向日披沙淨，含風振鐸鳴。方同楊伯起，獨有四知名。"
    ]
  },
  {
    "volume": 60,
    "sequence": 4,
    "title": "銀",
    "author": "李嶠",
    "content": [
      "思婦屏輝掩，遊人燭影長。玉壺初下箭，桐井共安床。",
      "色帶長河色，光浮滿月光。靈山有珍甕，仙闕薦君王。"
    ]
  },
  {
    "volume": 60,
    "sequence": 5,
    "title": "錢",
    "author": "李嶠",
    "content": [
      "漢日五銖建，姬年九府流。天龍帶泉寶，地馬列金溝。",
      "趙壹囊初乏，何曾箸欲收。金門應入論，玉井冀來求。"
    ]
  },
  {
    "volume": 60,
    "sequence": 6,
    "title": "錦",
    "author": "李嶠",
    "content": [
      "漢使巾車遠，河陽步障陳。雲浮仙石日，霞滿蜀江春。",
      "機迥回文巧，紳兼束發新。若逢楚王貴，不作夜行人。"
    ]
  },
  {
    "volume": 60,
    "sequence": 7,
    "title": "羅",
    "author": "李嶠",
    "content": [
      "妙舞隨裙動，行歌入扇清。蓮花依帳發，秋月鑒帷明。",
      "雲薄衣初卷，蟬飛翼轉輕。若珍三代服，同擅綺紈名。"
    ]
  },
  {
    "volume": 60,
    "sequence": 8,
    "title": "綾",
    "author": "李嶠",
    "content": [
      "金縷通秦國，為裘指魏君。落花遙寫霧，飛鶴近圖雲。",
      "馬眼冰淩影，竹根雪霰文。何當畫秦女，煙際坐氤氳。"
    ]
  },
  {
    "volume": 60,
    "sequence": 9,
    "title": "素",
    "author": "李嶠",
    "content": [
      "□□□□女，纖腰洛浦妃。□□遠方望，雁足上林飛。",
      "妙奪鮫綃色，光騰月扇輝。非君下路去，誰賞故人機。"
    ]
  },
  {
    "volume": 60,
    "sequence": 10,
    "title": "布",
    "author": "李嶠",
    "content": [
      "禦績創羲黃，緇冠表素王。瀑飛臨碧海，火浣擅炎方。",
      "孫被登三相，劉衣闡四方。佇因舂鬥粟，來曉棣華芳。"
    ]
  },
  {
    "volume": 60,
    "sequence": 11,
    "title": "舟",
    "author": "李嶠",
    "content": [
      "征棹三江暮，連檣萬里回。相烏風際轉，畫鷁浪前開。",
      "羽客乘霞至，仙人弄月來。何當同傅說，特展巨川材。"
    ]
  },
  {
    "volume": 60,
    "sequence": 12,
    "title": "車",
    "author": "李嶠",
    "content": [
      "天子馭金根，蒲輪辟四門。五神趨雪至，雙轂似雷奔。",
      "丹鳳棲金轄，非熊載寶軒。無階忝虛左，珠乘奉王言。"
    ]
  },
  {
    "volume": 60,
    "sequence": 13,
    "title": "床",
    "author": "李嶠",
    "content": [
      "傳聞有象床，疇昔獻君王。玳瑁千金起，珊瑚七寶妝。",
      "桂筵含柏馥，蘭席拂沉香。願奉羅帷夜，長乘秋月光。"
    ]
  },
  {
    "volume": 60,
    "sequence": 14,
    "title": "席",
    "author": "李嶠",
    "content": [
      "避席承宣父，重筵揖戴公。桂香浮半月，蘭氣襲回風。",
      "舞拂丹霞上，歌清白雪中。佇將文綺色，舒卷帝王宮。"
    ]
  },
  {
    "volume": 60,
    "sequence": 15,
    "title": "帷",
    "author": "李嶠",
    "content": [
      "久閉先生戶，高褰太守車。羅將翡翠合，錦逐鳳凰舒。",
      "明月彈琴夜，清風入幌初。方知決勝策，黃石受兵書。"
    ]
  },
  {
    "volume": 60,
    "sequence": 16,
    "title": "簾",
    "author": "李嶠",
    "content": [
      "清風時入燕，紫殿幾含秋。曖曖籠鈴閣，纖纖上玉鉤。",
      "窗中翡翠動，戶外水精浮。巧作盤龍勢，長迎飛燕遊。"
    ]
  },
  {
    "volume": 60,
    "sequence": 17,
    "title": "屏",
    "author": "李嶠",
    "content": [
      "洞徹琉璃蔽，威紆屈膝回。錦中雲母列，霞上織成開。",
      "山水含春動，神仙倒景來。修身兼竭節，誰識作銘才。"
    ]
  },
  {
    "volume": 60,
    "sequence": 18,
    "title": "被",
    "author": "李嶠",
    "content": [
      "桂友尋東閣，蘭交聚北堂。象筵分錦繡，羅薦合鴛鴦。",
      "光逸偷眠穩，王章泣恨長。孔懷欣共寢，棣萼幾含芳。"
    ]
  },
  {
    "volume": 60,
    "sequence": 19,
    "title": "鑒",
    "author": "李嶠",
    "content": [
      "明鑒掩塵埃，含情照魏台。日中烏鵲至，花裏鳳凰來。",
      "玉彩疑冰徹，金輝似月開。方知樂彥輔，自有鑒人才。"
    ]
  },
  {
    "volume": 60,
    "sequence": 20,
    "title": "扇",
    "author": "李嶠",
    "content": [
      "翟羽舊傳名，蒲葵價不輕。花芳不滿面，羅薄詎障聲。",
      "禦熱含風細，臨秋帶月明。同心如可贈，持表合歡情。"
    ]
  },
  {
    "volume": 60,
    "sequence": 21,
    "title": "燭",
    "author": "李嶠",
    "content": [
      "兔月清光隱，龍盤畫燭新。三星花入夜，四序玉調晨。",
      "浮炷依羅幌，吹香匝綺茵。若逢燕國相，持用舉賢人。"
    ]
  },
  {
    "volume": 60,
    "sequence": 22,
    "title": "酒",
    "author": "李嶠",
    "content": [
      "孔坐洽良儔，陳筵幾獻酬。臨風竹葉滿，湛月桂香浮。",
      "每接高陽宴，長陪河朔遊。會從玄石飲，雲雨出圓丘。"
    ]
  },
  {
    "volume": 60,
    "sequence": 23,
    "title": "蘭",
    "author": "李嶠",
    "content": [
      "虛室重招尋，忘言契斷金。英浮漢家酒，雪儷楚王琴。",
      "廣殿輕香發，高臺遠吹吟。河汾應擢秀，誰肯訪山陰。"
    ]
  },
  {
    "volume": 60,
    "sequence": 24,
    "title": "菊",
    "author": "李嶠",
    "content": [
      "玉律三秋暮，金精九日開。榮舒洛媛浦，香泛野人杯。",
      "靃靡寒潭側，豐茸曉岸隈。黃花今日晚，無複白衣來。"
    ]
  },
  {
    "volume": 60,
    "sequence": 25,
    "title": "竹",
    "author": "李嶠",
    "content": [
      "高簳楚江濆，嬋娟含曙氛。白花搖鳳影，青節動龍文。",
      "葉掃東南日，枝捎西北雲。誰知湘水上，流淚獨思君。"
    ]
  },
  {
    "volume": 60,
    "sequence": 26,
    "title": "藤",
    "author": "李嶠",
    "content": [
      "吐葉依松磴，舒苗長石台。神農嘗藥罷，質子寄書來。",
      "色映蒲萄架，花分竹葉杯。金堤不見識，玉潤幾重開。"
    ]
  },
  {
    "volume": 60,
    "sequence": 27,
    "title": "萱",
    "author": "李嶠",
    "content": [
      "屣步尋芳草，忘憂自結叢。黃英開養性，綠葉正依籠。",
      "色湛仙人露，香傳少女風。還依北堂下，曹植動文雄。"
    ]
  },
  {
    "volume": 60,
    "sequence": 28,
    "title": "茅",
    "author": "李嶠",
    "content": [
      "楚甸供王日，衡陽入貢年。麏包青野外，鴟嘯綺楹前。",
      "堯帝成茨罷，殷湯祭雨旋。方期大君錫，不懼小巫捐。"
    ]
  },
  {
    "volume": 60,
    "sequence": 29,
    "title": "荷",
    "author": "李嶠",
    "content": [
      "新溜滿澄陂，圓荷影若規。風來香氣遠，日落蓋陰移。",
      "魚戲排緗葉，龜浮見綠池。魏朝難接采，楚服但同披。"
    ]
  },
  {
    "volume": 60,
    "sequence": 30,
    "title": "萍",
    "author": "李嶠",
    "content": [
      "二月虹初見，三春蟻正浮。青蘋含吹轉，紫蒂帶波流。",
      "屢逐明神薦，常隨旅客游。既能甜似蜜，還繞楚王舟。"
    ]
  },
  {
    "volume": 60,
    "sequence": 31,
    "title": "菱",
    "author": "李嶠",
    "content": [
      "鉅野韶光暮，東平春溜通。影搖江浦月，香引棹歌風。",
      "日色翻池上，潭花發鏡中。五湖多賞樂，千里望難窮。"
    ]
  },
  {
    "volume": 60,
    "sequence": 32,
    "title": "瓜",
    "author": "李嶠",
    "content": [
      "欲識東陵味，青門五色瓜。龍蹄遠珠履，女臂動金花。",
      "六子方呈瑞，三仙實可嘉。終朝奉絺綌，謁帝佇非賒。"
    ]
  },
  {
    "volume": 60,
    "sequence": 33,
    "title": "松",
    "author": "李嶠",
    "content": [
      "鬱鬱高岩表，森森幽澗陲。鶴棲君子樹，風拂大夫枝。",
      "百尺條陰合，千年蓋影披。歲寒終不改，勁節幸君知。"
    ]
  },
  {
    "volume": 60,
    "sequence": 34,
    "title": "桂",
    "author": "李嶠",
    "content": [
      "未殖銀宮裏，寧移玉殿幽。枝生無限月，花滿自然秋。",
      "俠客條為馬，仙人葉作舟。願君期道術，攀折可淹留。"
    ]
  },
  {
    "volume": 60,
    "sequence": 35,
    "title": "槐",
    "author": "李嶠",
    "content": [
      "暮律移寒火，春宮長舊栽。葉生馳道側，花落鳳庭隈。",
      "烈士懷忠觸，鴻儒訪業來。何當赤墀下，疏幹擬三台。"
    ]
  },
  {
    "volume": 60,
    "sequence": 36,
    "title": "柳",
    "author": "李嶠",
    "content": [
      "楊柳鬱氤氳，金堤總翠氛。庭前花類雪，樓際葉如雲。",
      "列宿分龍影，芳池寫鳳文。短簫何以奏，攀折為思君。"
    ]
  },
  {
    "volume": 60,
    "sequence": 37,
    "title": "桐",
    "author": "李嶠",
    "content": [
      "孤秀嶧陽岑，亭亭出眾林。春光雜鳳影，秋月弄圭陰。",
      "高映龍門迥，雙依玉井深。不因將入爨，誰謂作鳴琴。"
    ]
  },
  {
    "volume": 60,
    "sequence": 38,
    "title": "桃",
    "author": "李嶠",
    "content": [
      "獨有成蹊處，穠華髮井傍。山風凝笑臉，朝露泫啼妝。",
      "隱士顏應改，仙人路漸長。還欣上林苑，千歲奉君王。"
    ]
  },
  {
    "volume": 60,
    "sequence": 39,
    "title": "李",
    "author": "李嶠",
    "content": [
      "潘嶽閒居日，王戎戲陌辰。蝶遊芳徑馥，鶯囀弱枝新。",
      "葉暗青房晚，花明玉井春。方知有靈幹，特用表真人。"
    ]
  },
  {
    "volume": 60,
    "sequence": 40,
    "title": "梨",
    "author": "李嶠",
    "content": [
      "擅美玄光側，傳芳瀚海中。鳳文疏象郡，花影麗新豐。",
      "色對瑤池紫，甘依大穀紅。若令逢漢主，還冀識張公。"
    ]
  },
  {
    "volume": 60,
    "sequence": 41,
    "title": "梅",
    "author": "李嶠",
    "content": [
      "大庾斂寒光，南枝獨早芳。雪含朝暝色，風引去來香。",
      "妝面回青鏡，歌塵起畫梁。若能遙止渴，何暇泛瓊漿。"
    ]
  },
  {
    "volume": 60,
    "sequence": 42,
    "title": "橘",
    "author": "李嶠",
    "content": [
      "萬里盤根植，千秋布葉繁。既榮潘子賦，方重陸生言。",
      "玉花含霜動，金衣逐吹翻。願辭湘水曲，長茂上林園。"
    ]
  },
  {
    "volume": 60,
    "sequence": 43,
    "title": "鳳",
    "author": "李嶠",
    "content": [
      "有鳥居丹穴，其名曰鳳凰。九苞應靈瑞，五色成文章。",
      "屢向秦樓側，頻過洛水陽。鳴岐今日見，阿合佇來翔。"
    ]
  },
  {
    "volume": 60,
    "sequence": 44,
    "title": "鶴",
    "author": "李嶠",
    "content": [
      "黃鶴遠聯翩，從鸞下紫煙。翱翔一萬里，來去幾千年。",
      "已憩青田側，時遊丹禁前。莫言空警露，猶冀一聞天。"
    ]
  },
  {
    "volume": 60,
    "sequence": 45,
    "title": "烏",
    "author": "李嶠",
    "content": [
      "日路朝飛急，霜台夕影寒。聯翩依月樹，迢遞繞風竿。",
      "白首何年改，青琴此夜彈。靈台如可托，千里向長安。"
    ]
  },
  {
    "volume": 60,
    "sequence": 46,
    "title": "鵲",
    "author": "李嶠",
    "content": [
      "不分荊山抵，甘從石印飛。危巢畏風急，繞樹覺星稀。",
      "喜逐行人至，愁隨織女歸。倘遊明鏡裏，朝夕動光輝。"
    ]
  },
  {
    "volume": 60,
    "sequence": 47,
    "title": "雁",
    "author": "李嶠",
    "content": [
      "春暉滿朔方，歸雁發衡陽。望月驚弦影，排雲結陣行。",
      "往還倦南北，朝夕苦風霜。寄語能鳴侶，相隨入帝鄉。"
    ]
  },
  {
    "volume": 60,
    "sequence": 48,
    "title": "鳧",
    "author": "李嶠",
    "content": [
      "颯遝睢陽涘，浮游漢水隈。錢飛出井見，鶴引入琴哀。",
      "李陵賦詩罷，王喬曳舄來。何當歸太液，翱集動成雷。"
    ]
  },
  {
    "volume": 60,
    "sequence": 49,
    "title": "鶯",
    "author": "李嶠",
    "content": [
      "芳樹雜花紅，群鶯亂曉空。聲分折楊吹，嬌韻落梅風。",
      "寫囀清弦裏，遷喬暗木中。友生若可冀，幽谷響還通。"
    ]
  },
  {
    "volume": 60,
    "sequence": 50,
    "title": "雉",
    "author": "李嶠",
    "content": [
      "白雉振朝聲，飛來表太平。楚郊疑鳳出，陳寶若雞鳴。",
      "童子懷仁至，中郎作賦成。冀君看飲啄，耿介獨含情。"
    ]
  },
  {
    "volume": 60,
    "sequence": 51,
    "title": "燕",
    "author": "李嶠",
    "content": [
      "天女伺辰至，玄衣澹碧空。差池沐時雨，頡頏舞春風。",
      "相賀雕闌側，雙飛翠幕中。勿驚留爪去，猶冀識吳宮。"
    ]
  },
  {
    "volume": 60,
    "sequence": 52,
    "title": "雀",
    "author": "李嶠",
    "content": [
      "大廈初成日，嘉賓集杏梁。銜書表周瑞，入幕應王祥。",
      "暮宿江城裏，朝游漣水傍。願齊鴻鵠至，希逐鳳凰翔。"
    ]
  },
  {
    "volume": 60,
    "sequence": 53,
    "title": "龍",
    "author": "李嶠",
    "content": [
      "銜燭耀幽都，含章擬鳳雛。西秦飲渭水，東洛薦河圖。",
      "帶火移星陸，升雲出鼎湖。希逢聖人步，庭闕正晨趨。"
    ]
  },
  {
    "volume": 60,
    "sequence": 54,
    "title": "麟",
    "author": "李嶠",
    "content": [
      "漢祀應祥開，魯郊西狩回。奇音中鐘呂，成角喻英才。",
      "畫像臨仙閣，藏書入帝台。若驚能吐哺，為待鳳凰來。"
    ]
  },
  {
    "volume": 60,
    "sequence": 55,
    "title": "象",
    "author": "李嶠",
    "content": [
      "郁林開郡畢，維揚作貢初。萬推方演夢，惠子正焚書。",
      "執燧奔吳戰，量舟入魏墟。六牙行致遠，千葉奉高居。"
    ]
  },
  {
    "volume": 60,
    "sequence": 56,
    "title": "馬",
    "author": "李嶠",
    "content": [
      "天馬本來東，嘶驚禦史驄。蒼龍遙逐日，紫燕迥追風。",
      "明月來鞍上，浮雲落蓋中。得隨穆天子，何假唐成公。"
    ]
  },
  {
    "volume": 60,
    "sequence": 57,
    "title": "牛",
    "author": "李嶠",
    "content": [
      "齊歌初入相，燕陣早橫功。欲向桃林下，先過梓樹中。",
      "在吳頻喘月，奔夢屢驚風。不用五丁士，如何九折通。"
    ]
  },
  {
    "volume": 60,
    "sequence": 58,
    "title": "豹",
    "author": "李嶠",
    "content": [
      "車法肇宗周，鼷文闡大猷。還將君子變，來蘊太公籌。",
      "委質超羊鞟，飛名列虎侯。若令逢雨露，長隱南山幽。"
    ]
  },
  {
    "volume": 60,
    "sequence": 59,
    "title": "熊",
    "author": "李嶠",
    "content": [
      "導洛宜陽右，乘春別館前。昭儀忠漢日，太傅翊周年。",
      "列射三侯滿，興師七步旋。莫言舒紫褥，猶異飲清泉。"
    ]
  },
  {
    "volume": 60,
    "sequence": 60,
    "title": "鹿",
    "author": "李嶠",
    "content": [
      "涿鹿聞中冀，秦原辟帝畿。柰花開舊苑，萍葉藹前詩。",
      "道士乘仙日，先生折角時。方懷丈夫志，抗首別心期。"
    ]
  },
  {
    "volume": 60,
    "sequence": 61,
    "title": "羊",
    "author": "李嶠",
    "content": [
      "絕飲懲澆俗，行驅夢逸材。仙人擁石去，童子馭車來。",
      "夜玉含星動，晨氈映雪開。莫言鴻漸力，長牧上林隈。"
    ]
  },
  {
    "volume": 60,
    "sequence": 62,
    "title": "兔",
    "author": "李嶠",
    "content": [
      "上蔡應初擊，平岡遠不稀。目隨槐葉長，形逐桂條飛。",
      "漢月澄秋色，梁園映雪輝。唯當感純孝，郛郭引兵威。"
    ]
  }
]