[
  {
    "volume": 738,
    "sequence": 1,
    "title": "陪遊鳳凰台獻詩",
    "author": "宋齊丘",
    "content": [
      "嵯峨壓洪泉，岝峉撐碧落。宜哉秦始皇，不驅亦不鑿。",
      "上有布政台，八顧背城郭。山蹙龍虎健，水黑螭蜃作。",
      "白虹欲吞人，赤驥相煿zh。畫棟泥金碧，石路盤磽埆。",
      "倒掛哭月猿，危立思天鶴。鑿池養蛟龍，栽桐棲鸑鷟。",
      "梁間燕教雛，石罅蛇懸殼。養花如養賢，去草如去惡。",
      "日晚嚴城鼓，風來蕭寺鐸。掃地驅塵埃，剪蒿除鳥雀。",
      "金桃帶葉摘，綠李和衣嚼。貞竹無盛衰，媚柳先搖落。",
      "塵飛景陽井，草合臨春閣。芙蓉如佳人，回首似調謔。",
      "當軒有直道，無人肯駐腳。夜半鼠窸窣，天陰鬼敲啄。",
      "松孤不易立，石醜難安著。自憐啄木鳥，去蠹終不錯。",
      "晚風吹梧桐，樹頭鳴嚗嚗。峨峨江令石，青苔何淡薄。",
      "不話興亡事，舉首思眇邈。籲哉未到此，褊劣同尺蠖。",
      "籠鶴羨鳧毛，猛虎愛蝸角。一日賢太守，與我觀橐鑰。",
      "往往獨自語，天帝相唯諾。風雲偶不來，寰宇銷一略。",
      "我欲烹長鯨，四海為鼎鑊。我欲取大鵬，天地為矰繳。",
      "安得生羽翰，雄飛上寥廓。"
    ]
  },
  {
    "volume": 738,
    "sequence": 2,
    "title": "贈仰山慧度禪師",
    "author": "宋齊丘",
    "content": [
      "初聞如自解，及見勝初聞。兩鬢堆殘雪，一身披斷雲。",
      "道應齊古佛，高不揖吾君。稽首清涼月，蕭然萬象分。"
    ]
  },
  {
    "volume": 738,
    "sequence": 3,
    "title": "陪華林園試小妓羯鼓",
    "author": "宋齊丘",
    "content": [
      "切斷牙床鏤紫金，最宜平穩玉槽深。因逢淑景開佳宴，為出花奴奏雅音。掌底輕璁孤鵲噪，枝頭幹快亂蟬吟。",
      "開元天子曾如此，今日將軍好用心。"
    ]
  },
  {
    "volume": 738,
    "sequence": 4,
    "title": "句",
    "author": "宋齊丘",
    "content": [
      "大似賢臣扶社稷，遇明則見暗還藏。（《影詩》，見《吟窗雜錄》）"
    ]
  },
  {
    "volume": 738,
    "sequence": 5,
    "title": "早朝",
    "author": "馮延巳",
    "content": [
      "銅壺滴漏初晝，高閣雞鳴半空。催啟五門金鎖，猶垂三殿簾櫳。階前禦柳搖綠，仗下宮花散紅。",
      "鴛瓦數行曉日，鸞旗百尺春風。侍臣踏舞重拜，聖壽南山永同。"
    ]
  },
  {
    "volume": 738,
    "sequence": 6,
    "title": "句",
    "author": "馮延巳",
    "content": [
      "青樓阿監應相笑，書記登壇又卻回。"
    ]
  },
  {
    "volume": 738,
    "sequence": 7,
    "title": "感懷詩二章",
    "author": "韓熙載",
    "content": [
      "僕本江北人，今作江南客。再去江北遊，舉目無相識。",
      "金風吹我寒，秋月為誰白。不如歸去來，江南有人憶。",
      "未到故鄉時，將為故鄉好。及至親得歸，爭如身不到。",
      "目前相識無一人，出入空傷我懷抱。風雨蕭蕭旅館秋，歸來窗下和衣倒。夢中忽到江南路，尋得花邊舊居處。",
      "桃臉蛾眉笑出門，爭向前頭擁將去。"
    ]
  },
  {
    "volume": 738,
    "sequence": 8,
    "title": "溧水無相寺贈僧",
    "author": "韓熙載",
    "content": [
      "無相景幽遠，山屏四面開。憑師領鶴去，待我掛冠來。",
      "藥為依時采，松宜繞舍栽。林泉自多興，不是效劉雷。"
    ]
  },
  {
    "volume": 738,
    "sequence": 9,
    "title": "書歌妓泥金帶",
    "author": "韓熙載",
    "content": [
      "風柳搖搖無定枝，陽臺雲雨夢中歸。",
      "他年蓬島音塵斷，留取尊前舊舞衣。"
    ]
  },
  {
    "volume": 738,
    "sequence": 10,
    "title": "送徐鉉流舒州",
    "author": "韓熙載",
    "content": [
      "昔年淒斷此江湄，風滿征帆淚滿衣。",
      "今日重憐鶺鴒羽，不堪波上又分飛。"
    ]
  },
  {
    "volume": 738,
    "sequence": 11,
    "title": "句",
    "author": "韓熙載",
    "content": [
      "幾人平地上，看我半天中。"
    ]
  },
  {
    "volume": 738,
    "sequence": 12,
    "title": "登祝融峰",
    "author": "李征古",
    "content": [
      "欲上祝融峰，先登古石橋。鑿開巇嶮處，取路到丹霄。"
    ]
  },
  {
    "volume": 738,
    "sequence": 13,
    "title": "七歲吟",
    "author": "潘佑",
    "content": [
      "朝遊滄海東，暮歸何太速。只因騎折白龍腰，謫向人間三十六。"
    ]
  },
  {
    "volume": 738,
    "sequence": 14,
    "title": "送許處士堅往茅山",
    "author": "潘佑",
    "content": [
      "天壇雲似雪，玉洞水如琴。白雲與流水，千載清人心。",
      "君攜布囊去，路長風滿林。一入華陽洞，千秋那可尋。"
    ]
  },
  {
    "volume": 738,
    "sequence": 15,
    "title": "送人往宣城",
    "author": "潘佑",
    "content": [
      "江畔送行人，千山生暮氛。謝安團扇上，為畫敬亭雲。"
    ]
  },
  {
    "volume": 738,
    "sequence": 16,
    "title": "失題",
    "author": "潘佑",
    "content": [
      "誰家舊宅春無主，深院簾垂杏花雨。",
      "香飛綠瑣人未歸，巢燕承塵默無語。"
    ]
  },
  {
    "volume": 738,
    "sequence": 17,
    "title": "句",
    "author": "潘佑",
    "content": [
      "勸君此醉直須歡，明朝又是花狼藉。"
    ]
  },
  {
    "volume": 738,
    "sequence": 18,
    "title": "寄孟賓于",
    "author": "李昉",
    "content": [
      "初攜書劍別湘潭，金榜標名第十三。昔日聲名喧洛下，近來詩價滿江南。長為邑令情終屈，縱處曹郎志未甘。",
      "莫學馮唐便休去，明君晚事未為慚。"
    ]
  },
  {
    "volume": 738,
    "sequence": 19,
    "title": "送孟賓于",
    "author": "馬致恭",
    "content": [
      "曾聞洛下綴神仙，火樹南棲幾十年。白首自忻丹桂在，詩名已得四方傳。行隨秋渚將歸雁，吟傍梅花欲雪天。",
      "今日還家莫惆悵，不同初上渡頭船。"
    ]
  },
  {
    "volume": 738,
    "sequence": 20,
    "title": "奉和聖制元日大雪登樓",
    "author": "張義方",
    "content": [
      "恰當歲日紛紛落，天寶瑤花助物華。自古最先標瑞牒，有誰輕擬比楊花。密飄粉署光同冷，靜壓青松勢欲斜。",
      "豈但小臣添興詠，狂歌醉舞一家家。"
    ]
  }
]