[
  {
    "volume": 538,
    "sequence": 1,
    "title": "雨後思湖上居",
    "author": "許渾",
    "content": [
      "前山風雨涼，歇馬坐垂楊。何處芙蓉落，南渠秋水香。"
    ]
  },
  {
    "volume": 538,
    "sequence": 2,
    "title": "聞歌",
    "author": "許渾",
    "content": [
      "新秋弦管清，時轉遏雲聲。曲盡不知處，月高風滿城。"
    ]
  },
  {
    "volume": 538,
    "sequence": 3,
    "title": "思天臺",
    "author": "許渾",
    "content": [
      "赤城雲雪深，山客負歸心。昨夜西齋宿，月明琪樹陰。"
    ]
  },
  {
    "volume": 538,
    "sequence": 4,
    "title": "長安早春懷江南",
    "author": "許渾",
    "content": [
      "雲月有歸處，故山清洛南。如何一花發，春夢遍江潭。"
    ]
  },
  {
    "volume": 538,
    "sequence": 5,
    "title": "塞下",
    "author": "許渾",
    "content": [
      "夜戰桑幹北，秦兵半不歸。朝來有鄉信，猶自寄征衣。"
    ]
  },
  {
    "volume": 538,
    "sequence": 6,
    "title": "送客南歸",
    "author": "許渾",
    "content": [
      "野寺薜蘿晚，官渠楊柳春。歸心已無限，更送洞庭人。"
    ]
  },
  {
    "volume": 538,
    "sequence": 7,
    "title": "寄桐江隱者",
    "author": "許渾",
    "content": [
      "潮去潮來洲渚春，山花如繡草如茵。",
      "嚴陵台下桐江水，解釣鱸魚能幾人。"
    ]
  },
  {
    "volume": 538,
    "sequence": 8,
    "title": "送曾主簿歸楚州省覲，予亦明日歸姑孰",
    "author": "許渾",
    "content": [
      "帆轉清淮極鳥飛，落帆應換老萊衣。",
      "河亭未醉先惆悵，明日還從此路歸。"
    ]
  },
  {
    "volume": 538,
    "sequence": 9,
    "title": "重別",
    "author": "許渾",
    "content": [
      "淚沿紅粉濕羅巾，重系蘭舟勸酒頻。",
      "留卻一枝河畔柳，明朝猶有遠行人。"
    ]
  },
  {
    "volume": 538,
    "sequence": 10,
    "title": "湖上",
    "author": "許渾",
    "content": [
      "仿佛欲當三五夕，萬蟬清雜亂泉紋。",
      "釣魚船上一尊酒，月出渡頭零落雲。"
    ]
  },
  {
    "volume": 538,
    "sequence": 11,
    "title": "夜泊永樂有懷",
    "author": "許渾",
    "content": [
      "蓮渚愁紅蕩碧波，吳娃齊唱採蓮歌。",
      "橫塘一別已千里，蘆葦蕭蕭風雨多。"
    ]
  },
  {
    "volume": 538,
    "sequence": 12,
    "title": "宿水閣",
    "author": "許渾",
    "content": [
      "野客從來不解愁，等閒乘月海西頭。",
      "未知南陌誰家子，夜半吹笙入水樓。"
    ]
  },
  {
    "volume": 538,
    "sequence": 13,
    "title": "謝亭送別",
    "author": "許渾",
    "content": [
      "勞歌一曲解行舟，紅葉青山水急流。",
      "日暮酒醒人已遠，滿天風雨下西樓。"
    ]
  },
  {
    "volume": 538,
    "sequence": 14,
    "title": "酬李當",
    "author": "許渾",
    "content": [
      "知有瑤華手自開，巴人虛唱懶封回。",
      "山陰一夜滿溪雪，借問扁舟來不來。"
    ]
  },
  {
    "volume": 538,
    "sequence": 15,
    "title": "蟬",
    "author": "許渾",
    "content": [
      "噪柳鳴槐晚未休，不知何事愛悲秋。",
      "朱門大有長吟處，剛傍愁人又送愁。"
    ]
  },
  {
    "volume": 538,
    "sequence": 16,
    "title": "夜過松江渡寄友人",
    "author": "許渾",
    "content": [
      "清露白雲明月天，與君齊棹木蘭船。",
      "南湖風雨一相失，夜泊橫塘心渺然。"
    ]
  },
  {
    "volume": 538,
    "sequence": 17,
    "title": "守風淮陰",
    "author": "許渾",
    "content": [
      "遙見江陰夜漁客，因思京口釣魚時。",
      "一潭明月萬株柳，自去自來人不知。"
    ]
  },
  {
    "volume": 538,
    "sequence": 18,
    "title": "亡題",
    "author": "許渾",
    "content": [
      "商嶺采芝尋四老，紫陽收朮訪三茅。",
      "欲求不死長生訣，骨裏無仙不肯教。"
    ]
  },
  {
    "volume": 538,
    "sequence": 19,
    "title": "送楊發東歸",
    "author": "許渾",
    "content": [
      "紅花半落燕於飛，同客長安今獨歸。",
      "一紙鄉書報兄弟，還家羞著別時衣。"
    ]
  },
  {
    "volume": 538,
    "sequence": 20,
    "title": "寄宋邧",
    "author": "許渾",
    "content": [
      "朱檻煙霜夜坐勞，美人南國舊同袍。",
      "山長水遠無消息，瑤瑟一彈秋月高。"
    ]
  },
  {
    "volume": 538,
    "sequence": 21,
    "title": "題四老廟二首",
    "author": "許渾",
    "content": [
      "峨峨商嶺采芝人，雪頂霜髯虎豹茵。",
      "山酒一卮歌一曲，漢家天子忌功臣。",
      "避秦安漢出藍關，松桂花陰滿舊山。",
      "自是無人有歸意，白雲常在水潺潺。"
    ]
  },
  {
    "volume": 538,
    "sequence": 22,
    "title": "夏日寄江上親友",
    "author": "許渾",
    "content": [
      "雨過前山日未斜，清蟬嘒嘒落槐花。",
      "車輪南北已無限，江上故人才到家。"
    ]
  },
  {
    "volume": 538,
    "sequence": 23,
    "title": "下第懷友人",
    "author": "許渾",
    "content": [
      "獨掩衡門花盛時，一封書信緩歸期。",
      "南宗更有瀟湘客，夜夜月明聞竹枝。"
    ]
  },
  {
    "volume": 538,
    "sequence": 24,
    "title": "客有卜居不遂薄遊汧隴因題",
    "author": "許渾",
    "content": [
      "海燕西飛白日斜，天門遙望五侯家。",
      "樓臺深鎖無人到，落盡春風第一花。"
    ]
  },
  {
    "volume": 538,
    "sequence": 25,
    "title": "陳宮怨二首",
    "author": "許渾",
    "content": [
      "風暖江城白日遲，昔人遺事後人悲。",
      "草生宮闕國無主，玉樹後庭花為誰。",
      "地雄山險水悠悠，不信隋兵到石頭。",
      "玉樹後庭花一曲，與君同上景陽樓。"
    ]
  },
  {
    "volume": 538,
    "sequence": 26,
    "title": "經故太尉段公廟",
    "author": "許渾",
    "content": [
      "靜想追兵緩翠華，古碑荒廟閉松花。",
      "紀生不向滎陽死，爭有山河屬漢家。"
    ]
  },
  {
    "volume": 538,
    "sequence": 27,
    "title": "途經秦始皇墓",
    "author": "許渾",
    "content": [
      "龍盤虎踞樹層層，勢入浮雲亦是崩。",
      "一種青山秋草裏，路人唯拜漢文陵。"
    ]
  },
  {
    "volume": 538,
    "sequence": 28,
    "title": "遊楞伽寺",
    "author": "許渾",
    "content": [
      "碧煙秋寺泛潮來，水浸城根古堞摧。",
      "盡日傷心人不見，石榴花滿舊琴台。"
    ]
  },
  {
    "volume": 538,
    "sequence": 29,
    "title": "緱山廟",
    "author": "許渾",
    "content": [
      "王子吹簫月滿台，玉簫清轉鶴裴回。",
      "曲終飛去不知處，山下碧桃春自開。"
    ]
  },
  {
    "volume": 538,
    "sequence": 30,
    "title": "送薛先輩入關",
    "author": "許渾",
    "content": [
      "一卮春酒送離歌，花落敬亭芳草多。",
      "欲問歸期已深醉，只應孤夢繞關河。"
    ]
  },
  {
    "volume": 538,
    "sequence": 31,
    "title": "鴻溝",
    "author": "許渾",
    "content": [
      "相持未定各為君，秦政山河此地分。",
      "力盡烏江千載後，古溝芳草起寒雲。"
    ]
  },
  {
    "volume": 538,
    "sequence": 32,
    "title": "韓信廟",
    "author": "許渾",
    "content": [
      "朝言雲夢暮南巡，已為功名少退身。",
      "盡握兵權猶不得，更將心計托何人。"
    ]
  },
  {
    "volume": 538,
    "sequence": 33,
    "title": "過湘妃廟",
    "author": "許渾",
    "content": [
      "古木蒼山掩翠娥，月明南浦起微波。",
      "九疑望斷幾千載，斑竹淚痕今更多。"
    ]
  },
  {
    "volume": 538,
    "sequence": 34,
    "title": "寄雲際寺敬上人",
    "author": "許渾",
    "content": [
      "萬山秋雨水縈回，紅葉多從紫閣來。",
      "雲冷竹齋禪衲薄，已應飛錫過天臺。"
    ]
  },
  {
    "volume": 538,
    "sequence": 35,
    "title": "秋思",
    "author": "許渾",
    "content": [
      "琪樹西風枕簟秋，楚雲湘水憶同遊。",
      "高歌一曲掩明鏡，昨日少年今白頭。"
    ]
  },
  {
    "volume": 538,
    "sequence": 36,
    "title": "送宋處士歸山",
    "author": "許渾",
    "content": [
      "賣藥修琴歸去遲，山風吹盡桂花枝。",
      "世間甲子須臾事，逢著仙人莫看棋。"
    ]
  },
  {
    "volume": 538,
    "sequence": 37,
    "title": "聽琵琶",
    "author": "許渾",
    "content": [
      "欲寫明妃萬里情，紫槽紅撥夜丁丁。",
      "胡沙望盡漢宮遠，月落天山聞一聲。"
    ]
  },
  {
    "volume": 538,
    "sequence": 38,
    "title": "秦樓曲",
    "author": "許渾",
    "content": [
      "秦女夢餘仙路遙，月窗風簟夜迢迢。",
      "潘郎翠鳳雙飛去，三十六宮聞玉簫。"
    ]
  },
  {
    "volume": 538,
    "sequence": 39,
    "title": "旌儒廟",
    "author": "許渾",
    "content": [
      "寒陌陰風萬古悲，儒冠相枕死秦時。",
      "廟前亦有商山路，不學老翁歌紫芝。"
    ]
  },
  {
    "volume": 538,
    "sequence": 40,
    "title": "覽故人題僧院詩",
    "author": "許渾",
    "content": [
      "高閣清吟寄遠公，四時雲月一篇中。",
      "今來借問獨何處，日暮槿花零落風。"
    ]
  },
  {
    "volume": 538,
    "sequence": 41,
    "title": "楚宮怨二首",
    "author": "許渾",
    "content": [
      "十二山晴花盡開，楚宮雙闕對陽臺。",
      "細腰爭舞君沉醉，白日秦兵天上來。",
      "獵騎秋來在內稀，渚宮雲雨濕龍衣。",
      "騰騰戰鼓動城闕，江畔射麋殊未歸。"
    ]
  },
  {
    "volume": 538,
    "sequence": 42,
    "title": "聽唱山鷓鴣",
    "author": "許渾",
    "content": [
      "金穀歌傳第一流，鷓鴣清怨碧煙愁。",
      "夜來省得曾聞處，萬里月明湘水秋。"
    ]
  },
  {
    "volume": 538,
    "sequence": 43,
    "title": "晨起西樓",
    "author": "許渾",
    "content": [
      "留情深處駐橫波，斂翠凝紅一曲歌。",
      "明月下樓人未散，共愁三徑是天河。"
    ]
  },
  {
    "volume": 538,
    "sequence": 44,
    "title": "酬江西盧端公藍口阻風見寄之什",
    "author": "許渾",
    "content": [
      "又攜刀筆泛膺舟，藍口風高桂楫留。",
      "還似郢中歌一曲，夜來春雪照西樓。"
    ]
  },
  {
    "volume": 538,
    "sequence": 45,
    "title": "贈何處士",
    "author": "許渾",
    "content": [
      "東別茅峰北去秦，梅仙書裏說真人。",
      "白頭主印青山下，雖遇唐生不敢親。"
    ]
  },
  {
    "volume": 538,
    "sequence": 46,
    "title": "鷺鷥",
    "author": "許渾",
    "content": [
      "西風澹澹水悠悠，雪點絲飄帶雨愁。",
      "何限歸心倚前合，綠蒲紅蓼練塘秋。"
    ]
  },
  {
    "volume": 538,
    "sequence": 47,
    "title": "學仙二首",
    "author": "許渾",
    "content": [
      "漢武迎仙紫禁秋，玉笙瑤瑟祀昆丘。",
      "年年望斷無消息，空閉重城十二樓。",
      "心期仙訣意無窮，采畫雲車起壽宮。",
      "聞有三山未知處，茂陵松柏滿西風。"
    ]
  },
  {
    "volume": 538,
    "sequence": 48,
    "title": "酬康州韋侍禦同年",
    "author": "許渾",
    "content": [
      "桂楫美人歌木蘭，西風嫋嫋露漙漙。夜長曲盡意不盡，月在清湘洲渚寒。"
    ]
  },
  {
    "volume": 538,
    "sequence": 49,
    "title": "紫藤",
    "author": "許渾",
    "content": [
      "綠蔓穠陰紫袖低，客來留坐小堂西。",
      "醉中掩瑟無人會，家近江南罨畫溪。"
    ]
  },
  {
    "volume": 538,
    "sequence": 50,
    "title": "宿咸宜觀",
    "author": "許渾",
    "content": [
      "羽袖飄飄杳夜風，翠幢歸殿玉壇空。",
      "步虛聲盡天未曉，露壓桃花月滿宮。"
    ]
  },
  {
    "volume": 538,
    "sequence": 51,
    "title": "金谷園",
    "author": "許渾",
    "content": [
      "三惑沉身是此園，古藤荒草野禽喧。",
      "二十四友一朝盡，愛妾墜樓何足言。"
    ]
  },
  {
    "volume": 538,
    "sequence": 52,
    "title": "送崔珦入朝",
    "author": "許渾",
    "content": [
      "書劍功遲白髮新，強登蕭寺送歸秦。",
      "月斜松桂倚高閣，明夜江南江北人。"
    ]
  },
  {
    "volume": 538,
    "sequence": 53,
    "title": "病中和大夫玩江月",
    "author": "許渾",
    "content": [
      "江上懸光海上生，仙舟迢遞繞軍營。",
      "高歌一曲同筵醉，卻是劉楨坐到明。"
    ]
  },
  {
    "volume": 538,
    "sequence": 54,
    "title": "讀戾太子傳",
    "author": "許渾",
    "content": [
      "佞臣巫蠱已相疑，身沒湖邊築望思。",
      "今日更歸何處是，年年芳草上臺基。"
    ]
  },
  {
    "volume": 538,
    "sequence": 55,
    "title": "酬對雪見寄",
    "author": "許渾",
    "content": [
      "飛度龍山下遠空，拂簷縈竹晝濛濛。",
      "知君吟罷意無限，曾聽玉堂歌北風。"
    ]
  },
  {
    "volume": 538,
    "sequence": 56,
    "title": "王可封臨終",
    "author": "許渾",
    "content": [
      "十世為儒少子孫，一生長負信陵恩。",
      "今朝埋骨寒山下，為報慈親休倚門。"
    ]
  },
  {
    "volume": 538,
    "sequence": 57,
    "title": "僧院影堂",
    "author": "許渾",
    "content": [
      "香銷雲凝舊僧家，僧刹殘燈壁半斜。",
      "日暮松煙空漠漠，秋風吹破妙蓮華。"
    ]
  },
  {
    "volume": 538,
    "sequence": 58,
    "title": "記夢",
    "author": "許渾",
    "content": [
      "曉入瑤台露氣清，座中唯有許飛瓊。",
      "塵心未盡俗緣在，十裏下山空月明。"
    ]
  },
  {
    "volume": 538,
    "sequence": 59,
    "title": "三十六灣",
    "author": "許渾",
    "content": [
      "縹緲臨風思美人，荻花楓葉帶離聲。",
      "夜深吹笛移船去，三十六灣秋月明。"
    ]
  },
  {
    "volume": 538,
    "sequence": 60,
    "title": "越中",
    "author": "許渾",
    "content": [
      "石城花暖鷓鴣飛，征客春帆秋不歸。",
      "猶自保郎心似石，綾梭夜夜織寒衣。"
    ]
  }
]