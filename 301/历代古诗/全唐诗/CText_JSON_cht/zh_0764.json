[
  {
    "volume": 764,
    "sequence": 1,
    "title": "塞上",
    "author": "譚用之",
    "content": [
      "秋風漢北雁飛天，單騎那堪繞賀蘭。磧暗更無岩樹影，地平時有野燒瘢。貂披寒色和衣冷，劍佩胡霜隔匣寒。",
      "早晚橫戈似飛尉，擁旄深入異田單。",
      "缽略城邊日欲西，遊人卻憶舊山歸。牛羊集水煙黏步，雕鶚盤空雪滿圍。獵騎靜逢邊氣薄，戍樓寒對暮煙微。",
      "橫行總是男兒事，早晚重來似漢飛。"
    ]
  },
  {
    "volume": 764,
    "sequence": 2,
    "title": "贈索處士",
    "author": "譚用之",
    "content": [
      "不將桂子種諸天，長得尋君水石邊。玄豹夜寒和霧隱，驪龍春暖抱珠眠。山中宰相陶弘景，洞裏真人葛稚川。",
      "一度相思一惆悵，水寒煙澹落花前。"
    ]
  },
  {
    "volume": 764,
    "sequence": 3,
    "title": "別雒下一二知己",
    "author": "譚用之",
    "content": [
      "金鼎光輝照雪袍，雒陽春夢憶波濤。塵埃滿眼人情異，風雨前程馬足勞。接塞峨眉通蜀險，過山仙掌倚秦高。",
      "別來無限幽求子，應笑區區味六韜。"
    ]
  },
  {
    "volume": 764,
    "sequence": 4,
    "title": "約張處士游梁",
    "author": "譚用之",
    "content": [
      "莫學區區老一經，夷門關吏舊書生。晉朝滅後無中散，韓國亡來絕上卿。龍變洞中千谷冷，劍橫天外八風清。",
      "好攜長策幹時去，免逐漁樵度太平。"
    ]
  },
  {
    "volume": 764,
    "sequence": 5,
    "title": "送友人歸青社",
    "author": "譚用之",
    "content": [
      "雕鶚途程在碧天，彩衣東去複何言。二千賓客舊知己，十二山河新故園。吟看桂生溪月上，醉聽鯤化海濤翻。",
      "好期聖代重相見，莫學袁生老竹軒。"
    ]
  },
  {
    "volume": 764,
    "sequence": 6,
    "title": "送丁道士歸南中",
    "author": "譚用之",
    "content": [
      "孤雲無定鶴辭巢，自負焦桐不說勞。服藥幾年期碧落，驗符何處咒丹毫。子陵山曉紅雲密，青草湖平雪浪高。",
      "從此人稀見蹤跡，還應選地種仙桃。"
    ]
  },
  {
    "volume": 764,
    "sequence": 7,
    "title": "月夜懷寄友人",
    "author": "譚用之",
    "content": [
      "劍氣徒勞望鬥牛，故人別後阻仙舟。殘春謾道深傾酒，好月那堪獨上樓。何處是非隨馬足，由來得喪白人頭。",
      "清風未許重攜手，幾度高吟寄水流。"
    ]
  },
  {
    "volume": 764,
    "sequence": 8,
    "title": "閒居寄陳山人",
    "author": "譚用之",
    "content": [
      "閒居何處得閒名，坐掩衡茅損性靈。破夢曉鐘聞竹寺，沁心秋雨浸莎庭。甕邊難負千杯綠，海上終眠萬仞青。",
      "珍重先生全太古，應看名利似浮萍。"
    ]
  },
  {
    "volume": 764,
    "sequence": 9,
    "title": "憶南中",
    "author": "譚用之",
    "content": [
      "碧江頭與白雲門，別後秋霜點鬢根。長記學禪青石寺，最思共醉落花村。林間竹有湘妃淚，窗外禽多杜宇魂。",
      "未棹扁舟重回首，采薇收橘不堪論。"
    ]
  },
  {
    "volume": 764,
    "sequence": 10,
    "title": "寄友人",
    "author": "譚用之",
    "content": [
      "病多慵引架書看，官職無才思已闌。穴鳳瑞時來卻易，人龍別後見何難。琴樽風月閑生計，金玉松筠舊歲寒。",
      "早晚煙村碧江畔，掛罾重對蓼花灘。"
    ]
  },
  {
    "volume": 764,
    "sequence": 11,
    "title": "別江上一二友生",
    "author": "譚用之",
    "content": [
      "國風千載務重華，須逐浮雲背若耶。無地可歸堪種玉，有天教上且乘槎。白綸巾卸蘇門月，紅錦衣裁御苑花。",
      "他日成都卻回首，東山看取謝鯤家。"
    ]
  },
  {
    "volume": 764,
    "sequence": 12,
    "title": "寄岐山林逢吉明府",
    "author": "譚用之",
    "content": [
      "岐山高與隴山連，制錦無私服晏眠。鸚鵡語中分百里，鳳凰聲裏過三年。秦無舊俗雲煙媚，周有遺風父老賢。",
      "莫役生靈種楊柳，一枝枝折灞橋邊。"
    ]
  },
  {
    "volume": 764,
    "sequence": 13,
    "title": "感懷呈所知",
    "author": "譚用之",
    "content": [
      "十年流落賦歸鴻，誰傍昏衢駕燭龍。竹屋亂煙思梓澤，酒家疏雨夢臨邛。千年別恨調琴懶，一片年光覽鏡慵。",
      "早晚休歌白石爛，放教歸去臥群峰。"
    ]
  },
  {
    "volume": 764,
    "sequence": 14,
    "title": "江上聞笛",
    "author": "譚用之",
    "content": [
      "誰為梅花怨未平，一聲高喚百龍驚。風當閶闔庭初靜，月在姑蘇秋正明。曲盡綠楊涵野渡，管吹青玉動江城。",
      "臨流不欲殷勤聽，芳草王孫舊有情。"
    ]
  },
  {
    "volume": 764,
    "sequence": 15,
    "title": "寄孟進士",
    "author": "譚用之",
    "content": [
      "依舊池邊草色芳，故人何處憶山陽。書回科鬥江帆暮，曲罷騶虞海樹蒼。吟望曉煙思桂渚，醉依殘月夢餘杭。",
      "別來南國知誰在，空對襜褕一斷腸。"
    ]
  },
  {
    "volume": 764,
    "sequence": 16,
    "title": "寄閻記室",
    "author": "譚用之",
    "content": [
      "織錦歌成下翠微，豈勞西去問支機。未開水府珠先見，不掘豐城劍自輝。鼇逐玉蟾攀桂上，馬隨青帝踏花歸。",
      "相逢半是雲霄客，應笑歌牛一布衣。"
    ]
  },
  {
    "volume": 764,
    "sequence": 17,
    "title": "幽居寄李秘書",
    "author": "譚用之",
    "content": [
      "幾年帝裏阻煙波，敢向明時叩角歌。看盡好花春臥穩，醉殘紅日夜吟多。印開夕照垂楊柳，畫破寒潭老芰荷。",
      "昨夜前溪有龍鬥，石橋風雨少人過。"
    ]
  },
  {
    "volume": 764,
    "sequence": 18,
    "title": "貽釣魚李處士",
    "author": "譚用之",
    "content": [
      "罷吟鸚鵡草芊芊，又泛鴛鴦水上天。一棹冷涵楊柳雨，片帆香掛芰荷煙。綠搖江澹萍離岸，紅點雲疏橘滿川。",
      "何處邈將歸畫府，數莖紅蓼一漁船。"
    ]
  },
  {
    "volume": 764,
    "sequence": 19,
    "title": "河橋樓賦得群公夜宴",
    "author": "譚用之",
    "content": [
      "芙蓉簾幕扇秋紅，蠻府新郎夜宴同。滿座馬融吹笛月，一樓張翰過江風。杯黏紫酒金螺重，談轉凋璫玉麈空。",
      "深荷良宵慰憔悴，德星池館在江東。"
    ]
  },
  {
    "volume": 764,
    "sequence": 20,
    "title": "寄左先輩",
    "author": "譚用之",
    "content": [
      "狂歌白鹿上青天，何似蘭塘釣紫煙。萬卷祖龍坑外物，一泓孫楚耳中泉。翩翾蠻榼熏晴浦，轂轆魚車響夜船。",
      "學取青蓮李居士，一生杯酒在神仙。"
    ]
  },
  {
    "volume": 764,
    "sequence": 21,
    "title": "貽費道人",
    "author": "譚用之",
    "content": [
      "誰如南浦傲煙霞，白葛衣輕稱帽紗。碧玉蜉蝣迎客酒，黃金轂轆釣魚車。吟歌雲鳥歸樵穀，臥愛神仙入畫家。",
      "他日鳳書何處覓，武陵煙樹半桃花。"
    ]
  },
  {
    "volume": 764,
    "sequence": 22,
    "title": "寄許下前管記王侍禦",
    "author": "譚用之",
    "content": [
      "昔年南去得娛賓，頓遜杯前共好春。蟻泛羽觴蠻酒膩，鳳銜瑤句蜀箋新。花憐遊騎紅隨轡，草戀征車碧繞輪。",
      "別後青青鄭南陌，不知風月屬何人。"
    ]
  },
  {
    "volume": 764,
    "sequence": 23,
    "title": "秋日圃田送人隨計",
    "author": "譚用之",
    "content": [
      "僕射陂前是傳郵，去程雕鶚弄高秋。吟拋芍藥裁詩圃，醉下茱萸飲酒樓。向日迥飛駒皎皎，臨風誰和鹿呦呦。",
      "明年二月仙山下，莫遣桃花逐水流。"
    ]
  },
  {
    "volume": 764,
    "sequence": 24,
    "title": "途次宿友人別墅",
    "author": "譚用之",
    "content": [
      "千里崤函一夢勞，豈知雲館共蕭騷。半簾綠透偎寒竹，一榻紅侵墜晚桃。蠻酒客稀知味長，蜀琴風定覺弦高。",
      "感君岩下閑招隱，細縷金盤鱠錯刀。"
    ]
  },
  {
    "volume": 764,
    "sequence": 25,
    "title": "春日期巢湖舊事",
    "author": "譚用之",
    "content": [
      "暖掠紅香燕燕飛，五雲仙佩曉相攜。花開鸚鵡韋郎曲，竹亞虯龍白帝溪。富貴萬場歸紫酒，是非千載逐芳泥。",
      "不知多少開元事，露泣春叢向日低。"
    ]
  },
  {
    "volume": 764,
    "sequence": 26,
    "title": "再游韋曲山寺",
    "author": "譚用之",
    "content": [
      "鵲岩煙斷玉巢欹，罨畫春塘太白低。馬踏翠開垂柳寺，人耕紅破落花蹊。千年勝概咸原上，幾代荒涼繡嶺西。",
      "碧吐紅芳舊行處，豈堪回首草萋萋。"
    ]
  },
  {
    "volume": 764,
    "sequence": 27,
    "title": "寄徐拾遺",
    "author": "譚用之",
    "content": [
      "長竿一系白龍吟，誰和騶虞發素琴。野客碧雲魂易斷，故人芳草夢難尋。天從補後星辰穩，海自潮來島嶼深。",
      "好向明庭拾遺事，莫教玄豹老泉林。"
    ]
  },
  {
    "volume": 764,
    "sequence": 28,
    "title": "秋宿湘江遇雨",
    "author": "譚用之",
    "content": [
      "江上陰雲鎖夢魂，江邊深夜舞劉琨。秋風萬里芙蓉國，暮雨千家薜荔村。鄉思不堪悲橘柚，旅遊誰肯重王孫。",
      "漁人相見不相問，長笛一聲歸島門。"
    ]
  },
  {
    "volume": 764,
    "sequence": 29,
    "title": "貽南康陳處士陶",
    "author": "譚用之",
    "content": [
      "白玉堆邊蔣徑橫，空涵二十四灘聲。老無征戰軒轅國，貧有茅茨帝舜城。丹鳳晝飛群木冷，一龍秋臥九江清。",
      "時人莫笑非經濟，還待中原致太平。"
    ]
  },
  {
    "volume": 764,
    "sequence": 30,
    "title": "渭城春晚",
    "author": "譚用之",
    "content": [
      "秦樹朦朧春色微，香風煙暖樹依依。邊城夜靜月初上，芳草路長人未歸。折柳且堪吟晚檻，弄花何處醉殘暉。",
      "釣鄉千里斷消息，滿目碧雲空自飛。"
    ]
  },
  {
    "volume": 764,
    "sequence": 31,
    "title": "山中春晚寄賈員外",
    "author": "譚用之",
    "content": [
      "不隨黃鶴起煙波，應笑無成返薜蘿。看盡好花春臥穩，醉殘紅日夜吟多。高添雅興松千尺，暗養清音竹數科。",
      "珍重仙曹舊知己，往來星騎一相過。"
    ]
  },
  {
    "volume": 764,
    "sequence": 32,
    "title": "貽淨居寺新及第",
    "author": "譚用之",
    "content": [
      "秋池雲下白蓮香，池上吟仙寄竹房。閑頌國風文字古，靜消心火夢魂涼。三春蓬島花無限，八月銀河路更長。",
      "此境空門不曾有，從頭好語與醫王。"
    ]
  },
  {
    "volume": 764,
    "sequence": 33,
    "title": "江邊秋夕",
    "author": "譚用之",
    "content": [
      "千鐘紫酒薦菖蒲，松島蘭舟瀲灩居。曲內橘香江客笛，字中嵐氣嶽僧書。吟期汗漫驅金虎，坐約丹青跨玉魚。",
      "七色花虯一聲鶴，幾時乘興上清虛。"
    ]
  },
  {
    "volume": 764,
    "sequence": 34,
    "title": "送僧中孚南歸",
    "author": "譚用之",
    "content": [
      "琵琶峽口月溪邊，玉乳頭佗憶舊川。一錫冷涵蘭徑路，片帆香掛橘洲煙。苔封石錦棲霞室，水迸衣珠噴玉蟬。",
      "莫道翩翩去如夢，本來吟鳥在林泉。"
    ]
  },
  {
    "volume": 764,
    "sequence": 35,
    "title": "江館秋夕",
    "author": "譚用之",
    "content": [
      "耿耿銀河雁半橫，夢欹金碧轆轤輕。滿窗謝練江風白，一枕齊紈海月明。楊柳敗梢飛葉響，芰荷香柄折秋鳴。",
      "誰人更唱陽關曲，牢落煙霞夢不成。"
    ]
  },
  {
    "volume": 764,
    "sequence": 36,
    "title": "秋夜同友人話舊",
    "author": "譚用之",
    "content": [
      "露下銀河雁度頻，囊中壚火幾時真。數莖白髮生浮世，一盞寒燈共故人。雲外簟涼吟嶠月，島邊花暖釣江春。",
      "何當歸去重攜手，依舊紅霞作近鄰。"
    ]
  },
  {
    "volume": 764,
    "sequence": 37,
    "title": "古劍",
    "author": "譚用之",
    "content": [
      "鑄時天匠待英豪，紫焰寒星匣倍牢。三尺何年拂塵土，四溟今日絕波濤。雄應垓下收蛇陣，滯想溪頭伴豹韜。",
      "惜是真龍懶拋擲，夜來沖鬥氣何高。"
    ]
  },
  {
    "volume": 764,
    "sequence": 38,
    "title": "寄王侍禦",
    "author": "譚用之",
    "content": [
      "鳥盡弓藏良可哀，誰知歸釣子陵台。煉多不信黃金耗，吟苦須驚白髮催。喘月吳牛知夜至，嘶風胡馬識秋來。",
      "燕歌別後休惆悵，黍已成畦菊已開。"
    ]
  },
  {
    "volume": 764,
    "sequence": 39,
    "title": "別何處士陵俊老",
    "author": "譚用之",
    "content": [
      "三皇上人春夢醒，東侯老大麒麟生。洞連龍穴全山冷，窗透鼇波盡室清。計拙恥居岩麓老，氣狂慚與鬥牛平。",
      "誰人為向青編上，直傍巢由寫一名。"
    ]
  },
  {
    "volume": 764,
    "sequence": 40,
    "title": "句",
    "author": "譚用之",
    "content": [
      "流水物情諳世態，落花春夢厭塵勞。",
      "織檻錦紋苔乍結，墮書花印菊初殘。",
      "光陰老去無成事，富貴不來爭奈何。",
      "眠雲無限好知己，應笑不歸花滿樽。（《入關》，以上並《吟窗雜錄》）"
    ]
  }
]