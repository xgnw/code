[
  {
    "volume": 730,
    "sequence": 1,
    "title": "上清辭五首",
    "author": "李九齡",
    "content": [
      "入海浮生汗漫秋，紫皇高宴五雲樓。",
      "霓裳曲罷天風起，吹散仙香滿十洲。",
      "樓鎖彤霞地絕塵，碧桃花發九天春。",
      "東皇近日慵遊宴，閑煞瑤池五色麟。",
      "上清仙路有丹梯，影響行人到即迷。",
      "不會無端個漁父，阿誰教入武陵溪。",
      "本來方朔是真仙，偶別丹台未得還。",
      "何事玉皇消息晚，忍教憔悴向人間。",
      "新拜天官上玉都，紫皇親授五靈符。",
      "群仙個個來相問，人世風光似此無。"
    ]
  },
  {
    "volume": 730,
    "sequence": 2,
    "title": "讀三國志",
    "author": "李九齡",
    "content": [
      "有國由來在得賢，莫言興廢是迴圈。",
      "武侯星落周瑜死，平蜀降吳似等閒。"
    ]
  },
  {
    "volume": 730,
    "sequence": 3,
    "title": "山舍南溪小桃花",
    "author": "李九齡",
    "content": [
      "一樹繁英奪眼紅，開時先合占東風。",
      "可憐地僻無人賞，拋擲深山亂木中。"
    ]
  },
  {
    "volume": 730,
    "sequence": 4,
    "title": "春行遇雨",
    "author": "李九齡",
    "content": [
      "夾路輕風撼柳條，雨侵春態動無憀。采香陌上誰家女，濕損釵頭翡翠翹。"
    ]
  },
  {
    "volume": 730,
    "sequence": 5,
    "title": "登樓寄遠",
    "author": "李九齡",
    "content": [
      "滿城春色花如雪，極目煙光月似鉤。",
      "總是動人鄉思處，更堪容易上高樓。"
    ]
  },
  {
    "volume": 730,
    "sequence": 6,
    "title": "望思台",
    "author": "李九齡",
    "content": [
      "漢武年高慢帝圖，任人曾不問賢愚。",
      "直饒四老依前出，消得江充寵佞無。"
    ]
  },
  {
    "volume": 730,
    "sequence": 7,
    "title": "山舍偶題",
    "author": "李九齡",
    "content": [
      "門掩松蘿一徑深，偶攜藜杖出前林。",
      "誰知盡日看山坐，萬古興亡總在心。"
    ]
  },
  {
    "volume": 730,
    "sequence": 8,
    "title": "荊溪夜泊",
    "author": "李九齡",
    "content": [
      "點點漁燈照浪清，水煙疏碧月朧明。",
      "小灘驚起鴛鴦處，一雙採蓮船過聲。"
    ]
  },
  {
    "volume": 730,
    "sequence": 9,
    "title": "旅舍臥病",
    "author": "李九齡",
    "content": [
      "家隔西秦無遠信，身隨東洛度流年。",
      "病來旅館誰相問，牢落閒庭一樹蟬。"
    ]
  },
  {
    "volume": 730,
    "sequence": 10,
    "title": "登昭福寺樓",
    "author": "李九齡",
    "content": [
      "旅懷秋興正無涯，獨倚危樓四望賒。",
      "穀變陵遷何處問，滿川空有舊煙霞。"
    ]
  },
  {
    "volume": 730,
    "sequence": 11,
    "title": "代邊將",
    "author": "李九齡",
    "content": [
      "雪凍陰河半夜風，戰回狂虜血漂紅。",
      "據鞍遙指長安路，須刻麟台第一功。"
    ]
  },
  {
    "volume": 730,
    "sequence": 12,
    "title": "夜與張舒話別",
    "author": "李九齡",
    "content": [
      "愁聽南樓角又吹，曉雞啼後更分離。",
      "如何銷得淒涼思，更勸燈前酒一卮。"
    ]
  },
  {
    "volume": 730,
    "sequence": 13,
    "title": "寒梅詞",
    "author": "李九齡",
    "content": [
      "霜梅先拆嶺頭枝，萬卉千花凍不知。",
      "留得和羹滋味在，任他風雪苦相欺。"
    ]
  },
  {
    "volume": 730,
    "sequence": 14,
    "title": "題靈泉寺",
    "author": "李九齡",
    "content": [
      "入谷先生一陣香，異花奇木簇禪堂。",
      "可憐門外高低路，萬轂千蹄日日忙。"
    ]
  },
  {
    "volume": 730,
    "sequence": 15,
    "title": "宿張正字別業",
    "author": "李九齡",
    "content": [
      "茅屋蕭寥煙暗後，松窗寂曆月明初。",
      "此時誰念孤吟客，唯有黃公一帙書。"
    ]
  },
  {
    "volume": 730,
    "sequence": 16,
    "title": "鶴",
    "author": "李九齡",
    "content": [
      "天上瑤池覆五雲，玉麟金鳳好為群。",
      "不須更飲人間水，直是清流也汗君。"
    ]
  },
  {
    "volume": 730,
    "sequence": 17,
    "title": "過相思谷",
    "author": "李九齡",
    "content": [
      "悠悠信馬春山曲，芳草和煙鋪嫩綠。",
      "正被離愁著莫人，那堪更過相思穀。"
    ]
  },
  {
    "volume": 730,
    "sequence": 18,
    "title": "寫莊子",
    "author": "李九齡",
    "content": [
      "聖澤安排當散地，賢侯優貸借新居。",
      "閑中亦有閑生計，寫得南華一部書。"
    ]
  },
  {
    "volume": 730,
    "sequence": 19,
    "title": "山中寄友人",
    "author": "李九齡",
    "content": [
      "亂雲堆裏結茅廬，已共紅塵跡漸疏。",
      "莫問野人生計事，窗前流水枕前書。"
    ]
  }
]