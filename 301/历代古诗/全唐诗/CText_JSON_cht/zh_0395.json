[
  {
    "volume": 395,
    "sequence": 1,
    "title": "冰柱",
    "author": "劉叉",
    "content": [
      "師幹久不息，農為兵兮民重嗟。騷然縣宇，土崩水潰。",
      "畹中無熟穀，壟上無桑麻。王春判序，百卉茁甲含葩。",
      "有客避兵奔遊僻，跋履險厄至三巴。貂裘蒙茸已敝縷，鬢髮蓬舥。雀驚鼠伏，甯遑安處。獨臥旅舍無好夢，更堪走風沙。天人一夜剪瑛琭，詰旦都成六出花。",
      "南畝未盈尺，纖片亂舞空紛拏。旋落旋逐朝暾化，簷間冰柱若削出交加。或低或昂，小大瑩潔，隨勢無等差。",
      "始疑玉龍下界來人世，齊向茅簷布爪牙。又疑漢高帝，西方未斬蛇。人不識，誰為當風杖莫邪。鏗鏜冰有韻，的皪玉無瑕。不為四時雨，徒于道路成泥柤。不為九江浪，徒為汩沒天之涯。不為雙井水，滿甌泛泛烹春茶。",
      "不為中山漿，清新馥鼻盈百車。不為池與沼，養魚種芰成霪霪。不為醴泉與甘露，使名異瑞世俗誇。",
      "特稟朝澈氣，潔然自許靡間其邇遐。森然氣結一千里，滴瀝聲沈十萬家。明也雖小，暗之大不可遮。",
      "勿被曲瓦，直下不能抑群邪。奈何時逼，不得時在我目中，倏然漂去無餘些。自是成毀任天理，天於此物豈宜有忒賒。",
      "反令井蛙壁蟲變容易，背人縮首競呀呀。",
      "我願天子回造化，藏之韞櫝玩之生光華。"
    ]
  },
  {
    "volume": 395,
    "sequence": 2,
    "title": "雪車",
    "author": "劉叉",
    "content": [
      "臘令凝綈三十日，繽紛密雪一複一。孰雲潤澤在枯荄，闤闠餓民凍欲死。死中猶被豺狼食，官車初還城壘未完備。",
      "人家千里無煙火，雞犬何太怨。天下恤吾氓，如何連夜瑤花亂。皎潔既同君子節，沾濡多著小人面。",
      "寒鎖侯門見客稀，色迷塞路行商斷。小小細細如塵間，輕輕緩緩成樸簌。官家不知民餒寒，盡驅牛車盈道載屑玉。",
      "載載欲何之，秘藏深宮以禦炎酷。徒能自衛九重間，豈信車轍血，點點儘是農夫哭。刀兵殘喪後，滿野誰為載白骨。遠戍久乏糧，太倉誰為運紅粟。",
      "戎夫尚逆命，扁箱鹿角誰為敵。士夫困征討，買花載酒誰為適。天子端然少旁求，股肱耳目皆奸慝。",
      "依違用事佞上方，猶驅餓民運造化防暑厄。",
      "吾聞躬耕南畝舜之聖，為民吞蝗唐之德。",
      "未聞eK孽苦蒼生，相群相黨上下為蝥賊。",
      "廟堂食祿不自慚，我為斯民歎息還歎息。"
    ]
  },
  {
    "volume": 395,
    "sequence": 3,
    "title": "修養",
    "author": "劉叉",
    "content": [
      "損神終日談虛空，不必歸命於胎中。我神不西亦不東，煙收雲散何濛濛。嘗令體如微微風，綿綿不斷道自沖。",
      "世人逢一不逢一，一回存想一回出。只知一切望一切，不覺一日損一日。勸君修真複識真，世上道人多忤人，披圖醮錄益亂神。此法那能堅此身，心田自有靈地珍。",
      "惜哉自有不自親，明真汩沒隨埃塵。"
    ]
  },
  {
    "volume": 395,
    "sequence": 4,
    "title": "勿執古寄韓潮州",
    "author": "劉叉",
    "content": [
      "古人皆執古，不辭凍餓悲。今人亦執古，自取行坐危。",
      "老菊淩霜葩，獰松抱雪姿。武王亦至明，甯哀首陽饑。",
      "仲尼豈非聖，但為互鄉嗤。寸心生萬路，今古棼若絲。",
      "逐逐行不盡，茫茫休者誰。來恨不可遏，去悔何足追。",
      "玉石共笑唾，駑驥相賓士。請君勿執古，執古徒自隳。"
    ]
  },
  {
    "volume": 395,
    "sequence": 5,
    "title": "答孟東野",
    "author": "劉叉",
    "content": [
      "酸寒孟夫子，苦愛老叉詩。生澀有百篇，謂是瓊瑤辭。",
      "百篇非所長，憂來豁窮悲。唯有剛腸鐵，百煉不柔虧。",
      "退之何可罵，東野何可欺。文王已雲沒，誰顧好爵縻。",
      "生死守一丘，甯計飽與饑。萬事付杯酒，從人笑狂癡。"
    ]
  },
  {
    "volume": 395,
    "sequence": 6,
    "title": "自古無長生勸姚合酒",
    "author": "劉叉",
    "content": [
      "奉子一杯酒，為子照顏色。但願腮上紅，莫管頦下白。",
      "自古無長生，生者何戚戚。登山勿厭高，四望都無極。",
      "丘隴逐日多，天地為我窄。只見李耳書，對之空脈脈。",
      "何曾見天上，著得劉安宅。若問長生人，昭昭孔丘籍。"
    ]
  },
  {
    "volume": 395,
    "sequence": 7,
    "title": "獨飲",
    "author": "劉叉",
    "content": [
      "盡欲調太羹，自古無好手。所以山中人，兀兀但飲酒。"
    ]
  },
  {
    "volume": 395,
    "sequence": 8,
    "title": "作詩",
    "author": "劉叉",
    "content": [
      "作詩無知音，作不如不作。未逢賡載人，此道終寂寞。",
      "有虞今已歿，來者誰為托。朗詠豁心胸，筆與淚俱落。"
    ]
  },
  {
    "volume": 395,
    "sequence": 9,
    "title": "天津橋",
    "author": "劉叉",
    "content": [
      "洛陽宮闕照天地，四面山川無毒氣。",
      "誰令漢祖都秦關，從此奸雄轉相熾。"
    ]
  },
  {
    "volume": 395,
    "sequence": 10,
    "title": "嘲荊卿",
    "author": "劉叉",
    "content": [
      "白虹千里氣，血頸一劍義。報恩不到頭，徒作輕生士。"
    ]
  },
  {
    "volume": 395,
    "sequence": 11,
    "title": "代牛言",
    "author": "劉叉",
    "content": [
      "渴飲潁水流，餓喘吳門月。黃金如可種，我力終不竭。"
    ]
  },
  {
    "volume": 395,
    "sequence": 12,
    "title": "莫問卜",
    "author": "劉叉",
    "content": [
      "莫問卜，人生吉凶皆自速。伏羲文王若無死，今人不為古人哭。"
    ]
  },
  {
    "volume": 395,
    "sequence": 13,
    "title": "觀八駿圖",
    "author": "劉叉",
    "content": [
      "穆王八駿走不歇，海外去尋長日月。",
      "五雲望斷阿母宮，歸來落得新白髮。"
    ]
  },
  {
    "volume": 395,
    "sequence": 14,
    "title": "經戰地",
    "author": "劉叉",
    "content": [
      "殺氣不上天，陰風吹雨血。冤魂不入地，髑髏哭沙月。",
      "人命固有常，此地何夭折。"
    ]
  },
  {
    "volume": 395,
    "sequence": 15,
    "title": "野哭",
    "author": "劉叉",
    "content": [
      "棘針生獰義路閑，野泉相吊聲潺潺。",
      "哀哉異教溺頹俗，淳源一去何時還。"
    ]
  },
  {
    "volume": 395,
    "sequence": 16,
    "title": "古怨",
    "author": "劉叉",
    "content": [
      "君莫嫌醜婦，醜婦死守貞。山頭一怪石，長作望夫名。",
      "鳥有並翼飛，獸有比肩行。丈夫不立義，豈如鳥獸情。"
    ]
  },
  {
    "volume": 395,
    "sequence": 17,
    "title": "烈士詠",
    "author": "劉叉",
    "content": [
      "烈士或愛金，愛金不為貧。義死天亦許，利生鬼亦嗔。",
      "胡為輕薄兒，使酒殺平人。"
    ]
  },
  {
    "volume": 395,
    "sequence": 18,
    "title": "狂夫",
    "author": "劉叉",
    "content": [
      "大妻唱舜歌，小妻鼓湘瑟。狂夫遊冶歸，端坐仍作色。",
      "不讀關雎篇，安知後妃德。"
    ]
  },
  {
    "volume": 395,
    "sequence": 19,
    "title": "餓詠",
    "author": "劉叉",
    "content": [
      "文王久不出，賢士如土賤。妻孥從餓死，敢愛黃金篆。"
    ]
  },
  {
    "volume": 395,
    "sequence": 20,
    "title": "自問",
    "author": "劉叉",
    "content": [
      "自問彭城子，何人授汝顛。酒腸寬似海，詩膽大於天。",
      "斷劍徒勞匣，枯琴無複弦。相逢不多合，賴是向林泉。"
    ]
  },
  {
    "volume": 395,
    "sequence": 21,
    "title": "入蜀",
    "author": "劉叉",
    "content": [
      "望空問真宰，此路為誰開。峽色侵天去，江聲滾地來。",
      "孔明深有意，鐘會亦何才。信此非人事，悲歌付一杯。"
    ]
  },
  {
    "volume": 395,
    "sequence": 22,
    "title": "塞上逢盧仝",
    "author": "劉叉",
    "content": [
      "直到桑幹北，逢君夜不眠。上樓腰腳健，懷土眼睛穿。",
      "斗柄寒垂地，河流凍徹天。羈魂泣相向，何事有詩篇。"
    ]
  },
  {
    "volume": 395,
    "sequence": 23,
    "title": "偶書",
    "author": "劉叉",
    "content": [
      "日出扶桑一丈高，人間萬事細如毛。",
      "野夫怒見不平處，磨損胸中萬古刀。"
    ]
  },
  {
    "volume": 395,
    "sequence": 24,
    "title": "愛碣山石",
    "author": "劉叉",
    "content": [
      "碣石何青青，挽我雙眼睛。愛爾多古峭，不到人間行。"
    ]
  },
  {
    "volume": 395,
    "sequence": 25,
    "title": "與孟東野",
    "author": "劉叉",
    "content": [
      "寒衣草木皮，饑飯葵藿根。不為孟夫子，豈識市井門。"
    ]
  },
  {
    "volume": 395,
    "sequence": 26,
    "title": "姚秀才愛予小劍因贈",
    "author": "劉叉",
    "content": [
      "一條古時水，向我手心流。臨行瀉贈君，勿薄細碎仇。"
    ]
  },
  {
    "volume": 395,
    "sequence": 27,
    "title": "老恨",
    "author": "劉叉",
    "content": [
      "雪打杉松殘，補書書不完。懶學渭上翁，辛苦把釣竿。"
    ]
  }
]