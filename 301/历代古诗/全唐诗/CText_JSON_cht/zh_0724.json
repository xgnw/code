[
  {
    "volume": 724,
    "sequence": 1,
    "title": "酬友生早秋",
    "author": "唐求",
    "content": [
      "彤雲將欲罷，蟬柳響如秋。霧散九霄近，日程三伏愁。",
      "殘陽宿雨霽，高浪碎沙漚。袪足餘旬後，分襟任自由。"
    ]
  },
  {
    "volume": 724,
    "sequence": 2,
    "title": "曉發",
    "author": "唐求",
    "content": [
      "旅館候天曙，整車趨遠程。幾處曉鐘斷，半橋殘月明。",
      "沙上鳥猶在，渡頭人未行。去去古時道，馬嘶三兩聲。"
    ]
  },
  {
    "volume": 724,
    "sequence": 3,
    "title": "客行",
    "author": "唐求",
    "content": [
      "上山下山去，千里萬里愁。樹色野橋暝，雨聲孤館秋。",
      "南北眼前道，東西江畔舟。世人重金玉，無金徒遠遊。"
    ]
  },
  {
    "volume": 724,
    "sequence": 4,
    "title": "題鄭處士隱居",
    "author": "唐求",
    "content": [
      "不信最清曠，及來愁已空。數點石泉雨，一溪霜葉風。",
      "業在有山處，道成無事中。酌盡一尊酒，病夫顏亦紅。"
    ]
  },
  {
    "volume": 724,
    "sequence": 5,
    "title": "古寺",
    "author": "唐求",
    "content": [
      "路傍古時寺，寥落藏金容。破塔有寒草，壞樓無曉鐘。",
      "亂紙失經偈，斷碑分篆蹤。日暮月光吐，繞門千樹松。"
    ]
  },
  {
    "volume": 724,
    "sequence": 6,
    "title": "贈著上人",
    "author": "唐求",
    "content": [
      "掩門江上住，盡日更無為。古木坐禪處，殘星鳴磬時。",
      "水澆冰滴滴，珠數落累累。自有閑行伴，青藤杖一枝。"
    ]
  },
  {
    "volume": 724,
    "sequence": 7,
    "title": "馬嵬感事",
    "author": "唐求",
    "content": [
      "冷氣生深殿，狼星渡遠關。九城鼙鼓內，千騎道途間。",
      "鳳髻隨秋草，鸞輿入暮山。恨多留不得，悲淚滿龍顏。"
    ]
  },
  {
    "volume": 724,
    "sequence": 8,
    "title": "贈行如上人",
    "author": "唐求",
    "content": [
      "不知名利苦，念佛老岷峨。衲補雲千片，香燒印一窠。",
      "戀山人事少，憐客道心多。日日齋鐘後，高懸濾水羅。"
    ]
  },
  {
    "volume": 724,
    "sequence": 9,
    "title": "送友人歸邛州",
    "author": "唐求",
    "content": [
      "鶴鳴山下去，滿篋荷瑤琨。放馬荒田草，看碑古寺門。",
      "漸寒沙上雨，欲暝水邊村。莫忘分襟處，梅花撲酒尊。"
    ]
  },
  {
    "volume": 724,
    "sequence": 10,
    "title": "和舒上人山居即事",
    "author": "唐求",
    "content": [
      "敗葉填溪路，殘陽過野亭。仍彈一滴水，更讀兩張經。",
      "暝鳥煙中見，寒鐘竹裏聽。不多山下去，人世盡膻腥。"
    ]
  },
  {
    "volume": 724,
    "sequence": 11,
    "title": "發邛州寄友人",
    "author": "唐求",
    "content": [
      "茫茫驅一馬，自歎又何之。出郭見山處，待船逢雨時。",
      "曉雞鳴野店，寒葉墮秋枝。寂寞前程去，閑吟欲共誰。"
    ]
  },
  {
    "volume": 724,
    "sequence": 12,
    "title": "舟行夜泊夔州",
    "author": "唐求",
    "content": [
      "維舟鏡面中，迥對白鹽峰。夜靜沙堤月，天寒水寺鐘。",
      "故園何日到，舊友幾時逢。欲作還家夢，青山一萬重。"
    ]
  },
  {
    "volume": 724,
    "sequence": 13,
    "title": "山東蘭若遇靜公夜歸",
    "author": "唐求",
    "content": [
      "松門一徑微，苔滑往來稀。半夜聞鐘後，渾身帶雪歸。",
      "問寒僧接杖，辨語犬銜衣。又是安禪去，呼童閉竹扉。"
    ]
  },
  {
    "volume": 724,
    "sequence": 14,
    "title": "邊將",
    "author": "唐求",
    "content": [
      "三千護塞兒，獨自滯邊陲。老向二毛見，秋從一葉知。",
      "地寒鄉思苦，天暮角聲悲。卻被交親笑，封侯未有期。"
    ]
  },
  {
    "volume": 724,
    "sequence": 15,
    "title": "秋寄□江舒公",
    "author": "唐求",
    "content": [
      "故人何處望，秋色滿江濆。入水溪蟲亂，過橋山路分。",
      "鶴歸松上月，僧入竹間雲。莫惜中宵磬，從教夢裏聞。"
    ]
  },
  {
    "volume": 724,
    "sequence": 16,
    "title": "題楊山人隱居",
    "author": "唐求",
    "content": [
      "深山道者家，門戶帶煙霞。綠綴沿岩草，紅飄落水花。",
      "半庭栽小樹，一徑掃平沙。往往溪邊坐，持竿到日斜。"
    ]
  },
  {
    "volume": 724,
    "sequence": 17,
    "title": "夜上隱居寺",
    "author": "唐求",
    "content": [
      "尋師擬學空，空住虎溪東。千里照山月，一枝驚鶴風。",
      "年如流去水，山似轉來蓬。盡日都無事，安禪石窟中。"
    ]
  },
  {
    "volume": 724,
    "sequence": 18,
    "title": "友人見訪不值因寄",
    "author": "唐求",
    "content": [
      "門戶寒江近，籬牆野樹深。晚風搖竹影，斜日轉山陰。",
      "砌覺披秋草，床驚倒古琴。更聞鄰舍說，一隻鶴來尋。"
    ]
  },
  {
    "volume": 724,
    "sequence": 19,
    "title": "塗次偶作",
    "author": "唐求",
    "content": [
      "歲月客中銷，崎嶇力自招。問人尋野寺，牽馬渡危橋。",
      "為雨疑天晚，因山覺路遙。前程何處是，一望又迢迢。"
    ]
  },
  {
    "volume": 724,
    "sequence": 20,
    "title": "送友人江行之廬山肄業",
    "author": "唐求",
    "content": [
      "蜀國初開棹，廬峰擬拾螢。獸皮裁褥暖，蓮葉制衣馨。",
      "楚水秋來碧，巫山雨後青。莫教銜鳳詔，三度到中庭。"
    ]
  },
  {
    "volume": 724,
    "sequence": 21,
    "title": "山居偶作",
    "author": "唐求",
    "content": [
      "趨名逐利身，終日走風塵。還到水邊宅，卻為山下人。",
      "僧教開竹戶，客許戴紗巾。且喜琴書在，蘇生未厭貧。"
    ]
  },
  {
    "volume": 724,
    "sequence": 22,
    "title": "贈道者",
    "author": "唐求",
    "content": [
      "披霞戴鹿胎，歲月不能催。飯把琪花煮，衣將藕葉裁。",
      "鶴從歸日養，松是小時栽。往往樵人見，溪邊洗藥來。"
    ]
  },
  {
    "volume": 724,
    "sequence": 23,
    "title": "邛州水亭夜宴送顧非熊之官",
    "author": "唐求",
    "content": [
      "寂寞邛城夜，寒塘對庾樓。蜀關蟬已噪，秦樹葉應秋。",
      "道路連天遠，笙歌到曉愁。不堪分袂後，殘月正如鉤。"
    ]
  },
  {
    "volume": 724,
    "sequence": 24,
    "title": "題青城山範賢觀",
    "author": "唐求",
    "content": [
      "數裏緣山不厭難，為尋真訣問黃冠。苔鋪翠點仙橋滑，松織香梢古道寒。晝傍綠畦薅嫩玉，夜開紅灶撚新丹。",
      "鐘聲已斷泉聲在，風動茅花月滿壇。"
    ]
  },
  {
    "volume": 724,
    "sequence": 25,
    "title": "送僧講罷歸山",
    "author": "唐求",
    "content": [
      "休將如意辯真空，吹盡天花任曉風。共看玉蟾三皎潔，獨懸金錫一玲瓏。岩間松桂秋煙白，江上樓臺晚日紅。",
      "依舊曹溪念經處，野泉聲在草堂東。"
    ]
  },
  {
    "volume": 724,
    "sequence": 26,
    "title": "題友人寓居",
    "author": "唐求",
    "content": [
      "寓居無不在天涯，莫恨秦關道路賒。繚繞城邊山是蜀，彎環門外水名巴。黃頭卷席賓初散，白鼻嘶風日欲斜。",
      "何處一聲金磬發，古松南畔有僧家。"
    ]
  },
  {
    "volume": 724,
    "sequence": 27,
    "title": "傷張玖秀才",
    "author": "唐求",
    "content": [
      "銅梁劍閣幾區區，十上探珠不見珠。卞玉影沈沙草暗，驊騮聲斷隴城孤。入關詞客秋懷友，出戶孀妻曉望夫。",
      "吳水楚山千萬里，旅魂歸到故鄉無。"
    ]
  },
  {
    "volume": 724,
    "sequence": 28,
    "title": "題李少府別業",
    "author": "唐求",
    "content": [
      "尋得仙家不姓梅，馬嘶人語出塵埃。竹和庭上春煙動，花帶溪頭曉露開。繞岸白雲終日在，傍松黃鶴有時來。",
      "何年亦作圍棋伴，一到松間醉一回。"
    ]
  },
  {
    "volume": 724,
    "sequence": 29,
    "title": "贈楚公",
    "author": "唐求",
    "content": [
      "曾聞半偈雪山中，貝葉翻時理盡通。般若恒添持戒力，落叉誰算念經功。雲間曉月應難染，海上虛舟自信風。",
      "長說滿庭花色好，一枝紅是一枝空。"
    ]
  },
  {
    "volume": 724,
    "sequence": 30,
    "title": "贈王山人",
    "author": "唐求",
    "content": [
      "紅藤一柱腳常輕，日日緣溪入穀行。山下有家身未老，灶前無火藥初成。經秋少見閒人說，帶雨多聞野鶴鳴。",
      "知到蓬萊難再訪，問何方法得長生。"
    ]
  },
  {
    "volume": 724,
    "sequence": 31,
    "title": "庭竹",
    "author": "唐求",
    "content": [
      "月籠翠葉秋承露，風亞繁梢暝掃煙。",
      "知道雪霜終不變，永留寒色在庭前。"
    ]
  },
  {
    "volume": 724,
    "sequence": 32,
    "title": "題常樂寺",
    "author": "唐求",
    "content": [
      "桂冷香聞十里間，殿台渾不似人寰。",
      "日斜回首江頭望，一片晴雲落後山。"
    ]
  },
  {
    "volume": 724,
    "sequence": 33,
    "title": "題劉煉師歸山",
    "author": "唐求",
    "content": [
      "風急雲輕鶴背寒，洞天誰道卻歸難。",
      "千山萬水瀛洲路，何處煙飛是醮壇。"
    ]
  },
  {
    "volume": 724,
    "sequence": 34,
    "title": "酬舒公見寄",
    "author": "唐求",
    "content": [
      "無客不言雲外見，為文長遣世間知。",
      "一聲松徑寒吟後，正是前山雪下時。"
    ]
  },
  {
    "volume": 724,
    "sequence": 35,
    "title": "巫山下作",
    "author": "唐求",
    "content": [
      "細腰宮盡舊城摧，神女歸山更不來。",
      "唯有楚江斜日裏，至今猶自繞陽臺。"
    ]
  },
  {
    "volume": 724,
    "sequence": 36,
    "title": "句",
    "author": "唐求",
    "content": [
      "恰似有龍深處臥，被人驚起黑雲生。（《臨池洗硯》，見《紀事》）"
    ]
  }
]