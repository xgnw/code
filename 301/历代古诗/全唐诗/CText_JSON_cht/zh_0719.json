[
  {
    "volume": 719,
    "sequence": 1,
    "title": "芭蕉",
    "author": "路德延",
    "content": [
      "一種靈苗異，天然體性虛。葉如斜界紙，心似倒抽書。"
    ]
  },
  {
    "volume": 719,
    "sequence": 2,
    "title": "感舊詩",
    "author": "路德延",
    "content": [
      "初騎竹馬詠芭蕉，嘗忝名卿誦滿朝。五字便容趨絳帳，一枝尋許折丹霄。豈知流落萍蓬遠，不覺推遷歲月遙。",
      "國境未安身未立，至今顏巷守簞瓢。"
    ]
  },
  {
    "volume": 719,
    "sequence": 3,
    "title": "小兒詩",
    "author": "路德延",
    "content": [
      "情態任天然，桃紅兩頰鮮。乍行人共看，初語客多憐。",
      "臂膊肥如瓠，肌膚軟勝綿。長頭才覆額，分角漸垂肩。",
      "散誕無塵慮，逍遙占地仙。排衙朱閣上，喝道畫堂前。",
      "合調歌楊柳，齊聲踏採蓮。走堤行細雨，奔巷趁輕煙。",
      "嫩竹乘為馬，新蒲折作鞭。鶯雛金镟系，貓子彩絲牽。",
      "擁鶴歸晴島，驅鵝入暖泉。楊花爭弄雪，榆葉共收錢。",
      "錫鏡當胸掛，銀珠對耳懸。頭依蒼鶻裹，袖學柘枝揎。",
      "酒殢丹砂暖，茶催小玉煎。頻邀籌箸掙，時乞繡針穿。",
      "寶篋拏紅豆，妝奩拾翠鈿。戲袍披按褥，劣帽戴靴氈。",
      "展畫趨三聖，開屏笑七賢。貯懷青杏小，垂額綠荷圓。",
      "驚滴沾羅淚，嬌流汙錦涎。倦書饒婭姹，憎藥巧遷延。",
      "弄帳鸞綃映，藏衾鳳綺纏。指敲迎使鼓，筋撥賽神弦。",
      "簾拂魚鉤動，箏推雁柱偏。棋圖添路畫，笛管欠聲鐫。",
      "惱客初酣睡，驚僧半入禪。尋蛛窮屋瓦，探雀遍樓椽。",
      "拋果忙開口，藏鉤亂出拳。夜分圍榾柮，聚朝打秋千。",
      "折竹裝泥燕，添絲放紙鳶。互誇輪水碓，相教放風旋。",
      "旗小裁紅絹，書幽截碧箋。遠鋪張鴿網，低控射蠅弦。",
      "詀語時時道，謠歌處處傳。匿窗眉乍曲，遮路臂相連。",
      "鬥草當春徑，爭球出晚田。柳傍慵獨坐，花底困橫眠。",
      "等鵲前籬畔，聽蛩伏砌邊。傍枝粘舞蝶，隈樹捉鳴蟬。",
      "平島誇趫上，層崖逞捷緣。嫩苔車跡小，深雪履痕全。",
      "競指雲生岫，齊呼月上天。蟻窠尋徑劚，蜂穴繞階填。",
      "樵唱回深嶺，牛歌下遠川。壘柴為屋木，和土作盤筵。",
      "險砌高臺石，危跳峻塔磚。忽升鄰舍樹，偷上後池船。",
      "項橐稱師日，甘羅作相年。明時方任德，勸爾減狂顛。"
    ]
  },
  {
    "volume": 719,
    "sequence": 4,
    "title": "句",
    "author": "路德延",
    "content": [
      "不是上臺知姓字，五花賓館敢從容。（《上成汭》，見《南部新書》。荊南舊有五花館，待賓上地，故雲）"
    ]
  },
  {
    "volume": 719,
    "sequence": 5,
    "title": "及第後呈朝中知己",
    "author": "李旭",
    "content": [
      "淩晨曉鼓奏嘉音，雷擁龍迎出陸沈。金榜高懸當玉闕，錦衣即著到家林。真珠每被塵泥陷，病鶴多遭螻蟻侵。",
      "今日始知天有意，還教雪得一生心。"
    ]
  },
  {
    "volume": 719,
    "sequence": 6,
    "title": "題惠嚴寺",
    "author": "崔庸",
    "content": [
      "人莫嫌山小，僧還愛寺靈。殿高神氣力，龍活客丹青。"
    ]
  },
  {
    "volume": 719,
    "sequence": 7,
    "title": "經費拾遺舊隱",
    "author": "胡駢",
    "content": [
      "林下茅齋已半傾，九華幽徑少人行。不將冠劍為榮事，只向煙蘿寄此生。松竹漸荒池上色，琴書徒立世間名。",
      "白楊風起秋山暮，時複哀猿啼一聲。"
    ]
  },
  {
    "volume": 719,
    "sequence": 8,
    "title": "失題",
    "author": "周祚",
    "content": [
      "莫道春花獨照人，秋花未必怯青春。",
      "四時風雨沒時節，共保松筠根底塵。"
    ]
  },
  {
    "volume": 719,
    "sequence": 9,
    "title": "蛺蝶行",
    "author": "盧頻",
    "content": [
      "東園宮草綠，上下飛相逐。君恩不禁春，昨夜花中宿。"
    ]
  },
  {
    "volume": 719,
    "sequence": 10,
    "title": "東西行",
    "author": "盧頻",
    "content": [
      "種荷玉盆裏，不及溝中水。養雉黃金籠，見草心先喜。"
    ]
  },
  {
    "volume": 719,
    "sequence": 11,
    "title": "失題",
    "author": "盧頻",
    "content": [
      "春淚爛羅綺，泣聲抽恨多。莫滴芙蓉池，愁傷連蒂荷。",
      "一朵花葉飛，一枝花光彩。美人惜花心，但願春長在。"
    ]
  },
  {
    "volume": 719,
    "sequence": 12,
    "title": "晚泊漢江渡",
    "author": "劉畋",
    "content": [
      "末秋雲木輕，蓮折晚香清。雨下侵苔色，雲涼出浪聲。",
      "疊帆依岸盡，微照夾堤明。渡吏已頭白，遙知客姓名。"
    ]
  },
  {
    "volume": 719,
    "sequence": 13,
    "title": "句",
    "author": "劉畋",
    "content": [
      "殘陽來霽岫，獨興起滄洲。"
    ]
  }
]