[
  {
    "volume": 531,
    "sequence": 1,
    "title": "太和初靖恭裏感事",
    "author": "許渾",
    "content": [
      "清湘吊屈原，垂淚擷蘋蘩。謗起乘軒鶴，機沉在檻猿。",
      "乾坤三事貴，華夏一夫冤。甯有唐虞世，心知不為言。"
    ]
  },
  {
    "volume": 531,
    "sequence": 2,
    "title": "與侯春時同年南池夜話",
    "author": "許渾",
    "content": [
      "蘆葦暮修修，溪禽上釣舟。露涼花斂夕，風靜竹含秋。",
      "素志應難契，清言豈易求。相歡一瓢酒，明日醉西樓。"
    ]
  },
  {
    "volume": 531,
    "sequence": 3,
    "title": "廣陵送剡縣薛明府赴任",
    "author": "許渾",
    "content": [
      "車馬楚城壕，清歌送濁醪。露花羞別淚，煙草讓歸袍。",
      "鳥浴春塘暖，猿吟暮嶺高。尋仙在仙骨，不用廢牛刀。"
    ]
  },
  {
    "volume": 531,
    "sequence": 4,
    "title": "遊果晝二僧院",
    "author": "許渾",
    "content": [
      "何必老林泉，冥心便是禪。講時開院去，齋後下簾眠。",
      "鏡朗燈分焰，香銷印絕煙。真乘不可到，雲盡月明天。"
    ]
  },
  {
    "volume": 531,
    "sequence": 5,
    "title": "題官舍",
    "author": "許渾",
    "content": [
      "燕雁水鄉飛，京華信自稀。簟瓢貧守道，書劍病忘機。",
      "疊鼓吏初散，繁鐘鳥獨歸。高梧與疏柳，風雨似郊扉。"
    ]
  },
  {
    "volume": 531,
    "sequence": 6,
    "title": "酬報先上人登樓見寄",
    "author": "許渾",
    "content": [
      "丹葉下西樓，知君萬里愁。鐘非黔峽寺，帆是敬亭舟。",
      "山色和雲暮，湖光共月秋。天臺多道侶，何惜更南遊。"
    ]
  },
  {
    "volume": 531,
    "sequence": 7,
    "title": "曉過郁林寺戲呈李明府",
    "author": "許渾",
    "content": [
      "身閑白日長，何處不尋芳。山崦登樓寺，溪灣泊晚檣。",
      "洞花蜂聚蜜，岩柏麝留香。若指求仙路，劉郎學阮郎。"
    ]
  },
  {
    "volume": 531,
    "sequence": 8,
    "title": "泛舟尋郁林寺道玄上人遇雨而返因寄",
    "author": "許渾",
    "content": [
      "禪扉倚石梯，雲濕雨淒淒。草色分松徑，泉聲咽稻畦。",
      "棹移灘鳥沒，鐘斷嶺猿啼。入夜花如雪，回舟憶剡溪。"
    ]
  },
  {
    "volume": 531,
    "sequence": 9,
    "title": "郁林寺",
    "author": "許渾",
    "content": [
      "台殿冠嵯峨，春來日日過。水分諸院少，雲近上方多。",
      "眾籟凝絲竹，繁英耀綺羅。酒酣詩自逸，乘月棹寒波。"
    ]
  },
  {
    "volume": 531,
    "sequence": 10,
    "title": "題崇聖寺",
    "author": "許渾",
    "content": [
      "西林本行殿，池榭日坡阤。雨過水初漲，雲開山漸多。",
      "曉街垂禦柳，秋院閉宮莎。借問龍歸處，鼎湖空碧波。"
    ]
  },
  {
    "volume": 531,
    "sequence": 11,
    "title": "贈高處士",
    "author": "許渾",
    "content": [
      "宅前雲水滿，高興一書生。垂釣有深意，望山多遠情。",
      "夜棋留客宿，春酒勸僧傾。未作幹時計，何人問姓名。"
    ]
  },
  {
    "volume": 531,
    "sequence": 12,
    "title": "送僧歸金山寺",
    "author": "許渾",
    "content": [
      "老歸江上寺，不忘舊師恩。駐錫逢山色，停杯見浪痕。",
      "秋濤吞楚驛，曉月上荊門。為訪題詩處，莓苔幾字存。"
    ]
  },
  {
    "volume": 531,
    "sequence": 13,
    "title": "金谷桃花",
    "author": "許渾",
    "content": [
      "花在舞樓空，年年依舊紅。淚光停曉露，愁態倚春風。",
      "開處妾先死，落時君亦終。東流兩三片，應在夜泉中。"
    ]
  },
  {
    "volume": 531,
    "sequence": 14,
    "title": "憶長洲",
    "author": "許渾",
    "content": [
      "香徑小船通，菱歌繞故宮。魚沉秋水靜，鳥宿暮山空。",
      "荷葉橋邊雨，蘆花海上風。歸心無處托，高枕畫屏中。"
    ]
  },
  {
    "volume": 531,
    "sequence": 15,
    "title": "寄殷堯藩",
    "author": "許渾",
    "content": [
      "直道知難用，經年向水濱。宅從栽竹貴，家為買書貧。",
      "就學多新客，登朝盡故人。蓬萊自有路，莫羨武陵春。"
    ]
  },
  {
    "volume": 531,
    "sequence": 16,
    "title": "題鄒處士隱居",
    "author": "許渾",
    "content": [
      "桑柘滿江村，西齋接海門。浪沖高岸響，潮入小池渾。",
      "岩樹陰棋局，山花落酒樽。相逢亦留宿，還似識王孫。"
    ]
  },
  {
    "volume": 531,
    "sequence": 17,
    "title": "送僧歸敬亭山寺",
    "author": "許渾",
    "content": [
      "十年劍中路，傳盡本師經。曉月下黔峽，秋風歸敬亭。",
      "開門新樹綠，登閣舊山青。遙想論禪處，松陰水一瓶。"
    ]
  },
  {
    "volume": 531,
    "sequence": 18,
    "title": "新卜原上居寄袁校書",
    "author": "許渾",
    "content": [
      "貧居樂游此，江海思迢迢。雪夜書千卷，花時酒一瓢。",
      "獨愁秦樹老，孤夢楚山遙。有路應相念，風塵滿黑貂。"
    ]
  },
  {
    "volume": 531,
    "sequence": 19,
    "title": "天街曉望",
    "author": "許渾",
    "content": [
      "明星低未央，蓮闕迥蒼蒼。疊鼓催殘月，疏鐘迎早霜。",
      "關防浮瑞氣，宮館耀神光。再拜為君壽，南山高且長。"
    ]
  },
  {
    "volume": 531,
    "sequence": 20,
    "title": "江上喜洛中親友繼至",
    "author": "許渾",
    "content": [
      "戰馬昔紛紛，風驚嵩少塵。全家南渡遠，舊友北來頻。",
      "罷酒松筠晚，賦詩楊柳春。誰言今夜月，同是洛陽人。"
    ]
  },
  {
    "volume": 531,
    "sequence": 21,
    "title": "下第歸朱方寄劉三複",
    "author": "許渾",
    "content": [
      "素衣京洛塵，歸棹過南津。故里跡猶在，舊交心更新。",
      "月高蕭寺夜，風暖庾樓春。詩酒應無暇，朝朝問旅人。"
    ]
  },
  {
    "volume": 531,
    "sequence": 22,
    "title": "送人歸吳興",
    "author": "許渾",
    "content": [
      "綠水棹雲月，洞庭歸路長。春橋懸酒幔，夜柵集茶檣。",
      "箬葉沉溪暖，蘋花繞郭香。應逢柳太守，為說過瀟湘。"
    ]
  },
  {
    "volume": 531,
    "sequence": 23,
    "title": "月夜期友人不至",
    "author": "許渾",
    "content": [
      "坐待故人宿，月華清興秋。管弦誰處醉，池館此時愁。",
      "風過渚荷動，露含山桂幽。孤吟不可曙，昨夜共登樓。"
    ]
  },
  {
    "volume": 531,
    "sequence": 24,
    "title": "白馬寺不出院僧",
    "author": "許渾",
    "content": [
      "禪空心已寂，世路任多岐。到院客長見，閉關人不知。",
      "寺喧聽講絕，廚遠送齋遲。牆外洛陽道，東西無盡時。"
    ]
  },
  {
    "volume": 531,
    "sequence": 25,
    "title": "寄袁校書",
    "author": "許渾",
    "content": [
      "擾擾換時節，舊山琪樹陰。猶乖清漢志，空負白雲心。",
      "廣陌埃塵遠，重門管吹深。勞歌極西望，芸省有知音。"
    ]
  },
  {
    "volume": 531,
    "sequence": 26,
    "title": "贈柳璟、馮陶二校書",
    "author": "許渾",
    "content": [
      "霄漢兩飛鳴，喧喧動禁城。桂堂同日盛，芸閣間年榮。",
      "香掩蕙蘭氣，韻高鸞鶴聲。應憐茂陵客，未有子虛名。"
    ]
  },
  {
    "volume": 531,
    "sequence": 27,
    "title": "王秀才自越見尋不遇，題詩而回，因以酬寄",
    "author": "許渾",
    "content": [
      "南齋知數宿，半為木蘭開。晴閣留詩遍，春帆載酒回。",
      "煙深揚子宅，雲斷越王台。自有孤舟興，何妨更一來。"
    ]
  },
  {
    "volume": 531,
    "sequence": 28,
    "title": "秋霽潼關驛亭",
    "author": "許渾",
    "content": [
      "霽色明高巘，關河獨望遙。殘雲歸太華，疏雨過中條。",
      "鳥散綠蘿靜，蟬鳴紅樹凋。何言此時節，去去任蓬飄。"
    ]
  },
  {
    "volume": 531,
    "sequence": 29,
    "title": "送客歸蘭溪",
    "author": "許渾",
    "content": [
      "花下送歸客，路長應過秋。暮隨江鳥宿，寒共嶺猿愁。",
      "眾水喧嚴瀨，群峰抱沉樓。因君幾南望，曾向此中游。"
    ]
  },
  {
    "volume": 531,
    "sequence": 30,
    "title": "貽終南山隱者",
    "author": "許渾",
    "content": [
      "中岩多少隱，提榼抱琴遊。潭冷薜蘿晚，山香松桂秋。",
      "瓢閑高樹掛，杯急曲池流。獨有迷津客，東西南北愁。"
    ]
  },
  {
    "volume": 531,
    "sequence": 31,
    "title": "送李文明下第鄜州覲兄",
    "author": "許渾",
    "content": [
      "征夫天一涯，醉贈別吾詩。雁迥參差遠，龍多次第遲。",
      "寧歌還夜苦，宋賦更秋悲。的的遙相待，清風白露時。"
    ]
  },
  {
    "volume": 531,
    "sequence": 32,
    "title": "送段覺歸東陽兼寄竇使君",
    "author": "許渾",
    "content": [
      "山水引歸路，陸郎從此諳。秋茶垂露細，寒菊帶霜甘。",
      "台倚烏龍嶺，樓侵白雁潭。沈公如借問，心在浙河南。"
    ]
  },
  {
    "volume": 531,
    "sequence": 33,
    "title": "韶州送竇司直北歸",
    "author": "許渾",
    "content": [
      "江曲山如畫，貪程亦駐舟。果隨岩狖落，槎帶水禽流。",
      "客散他鄉夜，人歸故國秋。樽前掛帆去，風雨下西樓。"
    ]
  },
  {
    "volume": 531,
    "sequence": 34,
    "title": "傷馮秀才",
    "author": "許渾",
    "content": [
      "旅葬不可問，茫茫西隴頭。水雲青草濕，山月白楊愁。",
      "琴信有時罷，劍傷無處留。淮南舊煙月，孤棹更逢秋。"
    ]
  },
  {
    "volume": 531,
    "sequence": 35,
    "title": "送鄭寂上人南行",
    "author": "許渾",
    "content": [
      "儒家有釋子，年少學支公。心出是非外，跡辭榮辱中。",
      "錫寒秦嶺月，杯急楚江風。離怨故園裏，小秋梨葉紅。"
    ]
  },
  {
    "volume": 531,
    "sequence": 36,
    "title": "贈王處士",
    "author": "許渾",
    "content": [
      "歸臥養天真，鹿裘烏角巾。茂陵閑久病，彭澤醉長貧。",
      "冠蓋西園夜，笙歌北裏春。誰憐清渭曲，又老釣魚人。"
    ]
  },
  {
    "volume": 531,
    "sequence": 37,
    "title": "送友人歸荊楚",
    "author": "許渾",
    "content": [
      "調瑟勸離酒，苦諳荊楚門。竹斑悲帝女，草綠怨王孫。",
      "潮落九疑迥，雨連三峽昏。同來不同去，迢遞更傷魂。"
    ]
  },
  {
    "volume": 531,
    "sequence": 38,
    "title": "重傷楊攀處士二首",
    "author": "許渾",
    "content": [
      "綠雲多學術，黃發竟無成。酒縱山中性，詩留海上名。",
      "讀書新樹老，垂釣舊磯平。今日悲前事，西風聞哭聲。",
      "從官任直道，幾處脫長裾。歿後兒猶小，葬來人漸疏。",
      "新鄰占池館，長史覓圖書。身賤難相報，平生恨有餘。"
    ]
  },
  {
    "volume": 531,
    "sequence": 39,
    "title": "送友人罷舉歸東海",
    "author": "許渾",
    "content": [
      "滄波天塹外，何島是新羅。舶主辭番遠，棋僧入漢多。",
      "海風吹白鶴，沙日曬紅螺。此去知投筆，須求利劍磨。"
    ]
  },
  {
    "volume": 531,
    "sequence": 40,
    "title": "西園",
    "author": "許渾",
    "content": [
      "西園春欲盡，芳草徑難分。靜語唯幽鳥，閑眠獨使君。",
      "密林生雨氣，古石帶苔文。雖去清朝遠，朝朝見白雲。"
    ]
  },
  {
    "volume": 531,
    "sequence": 41,
    "title": "苦雨",
    "author": "許渾",
    "content": [
      "江昏山半晴，南阻絕人行。葭菼連雲色，杉松共雨聲。",
      "早秋仍燕舞，深夜更鼉鳴。為報迷津客，訛言未可輕。"
    ]
  },
  {
    "volume": 531,
    "sequence": 42,
    "title": "游茅山",
    "author": "許渾",
    "content": [
      "步步入山門，仙家鳥徑分。漁樵不到處，麋鹿自成群。",
      "石面迸出水，松頭穿破雲。道人星月下，相次禮茅君。"
    ]
  },
  {
    "volume": 531,
    "sequence": 43,
    "title": "洛陽道中",
    "author": "許渾",
    "content": [
      "洛陽多舊跡，一日幾堪愁。風起林花晚，月明陵樹秋。",
      "興亡不可問，自古水東流。"
    ]
  }
]