[
  {
    "volume": 576,
    "sequence": 1,
    "title": "蘭塘詞",
    "author": "溫庭筠",
    "content": [
      "塘水汪汪鳧唼喋，憶上江南木蘭楫。繡頸金須蕩倒光，團團皺綠雞頭葉。露凝荷卷珠淨圓，紫菱刺短浮根纏。",
      "小姑歸晚紅妝淺，鏡裏芙蓉照水鮮。東溝潏潏勞回首，欲寄一杯瓊液酒。知道無郎卻有情，長教月照相思柳。"
    ]
  },
  {
    "volume": 576,
    "sequence": 2,
    "title": "晚歸曲",
    "author": "溫庭筠",
    "content": [
      "格格水禽飛帶波，孤光斜起夕陽多。湖西山淺似相笑，菱刺惹衣攢黛蛾。青絲系船向江木，蘭芽出土吳江曲。",
      "水極晴搖泛灩紅，草平春染煙綿綠。玉鞭騎馬楊叛兒，刻金作鳳光參差。丁丁暖漏滴花影，催入景陽人不知。",
      "彎堤弱柳遙相矚，雀扇團圓掩香玉。蓮塘艇子歸不歸，柳暗桑穠聞布穀。"
    ]
  },
  {
    "volume": 576,
    "sequence": 3,
    "title": "故城曲",
    "author": "溫庭筠",
    "content": [
      "漠漠沙堤煙，堤西雉子斑。雉聲何角角，麥秀桑陰閑。",
      "遊絲蕩平綠，明滅時相續。白馬金絡頭，東風故城曲。",
      "故城殷貴嬪，曾占未來春。自從香骨化，飛作馬蹄塵。"
    ]
  },
  {
    "volume": 576,
    "sequence": 4,
    "title": "昆明池水戰詞",
    "author": "溫庭筠",
    "content": [
      "汪汪積水光連空，重疊細紋晴漾紅。赤帝龍孫鱗甲怒，臨流一盼生陰風。鼉鼓三聲報天子，雕旌獸艦淩波起。",
      "雷吼濤驚白石山，石鯨眼裂蟠蛟死。溟池海浦俱喧豗。",
      "青幟白旌相次來。箭羽槍纓三百萬，踏翻西海生塵埃。",
      "茂陵仙去菱花老，唼唼遊魚近煙島。渺莽殘陽釣艇歸，綠頭江鴨眠沙草。"
    ]
  },
  {
    "volume": 576,
    "sequence": 5,
    "title": "謝公墅歌",
    "author": "溫庭筠",
    "content": [
      "朱雀航南繞香陌，謝郎東墅連春碧。鳩眠高柳日方融，綺榭飄颻紫庭客。文楸方罫花參差，心陣未成星滿池。",
      "四座無喧梧竹靜，金蟬玉柄俱持頤。對局含情見千里，都城已得長蛇尾。江南王氣系疏襟，未許苻堅過淮水。"
    ]
  },
  {
    "volume": 576,
    "sequence": 6,
    "title": "罩魚歌",
    "author": "溫庭筠",
    "content": [
      "朝罩罩城南，暮罩罩城西。兩漿鳴幽幽，蓮子相高低。",
      "持罩入深水，金鱗大如手。魚尾迸圓波，千珠落湘藕。",
      "風颸颸，雨離離，菱尖茭刺鸂鶒飛。水連網眼白如影，淅瀝篷聲寒點微。楚岸有花花蓋屋，金塘柳色前溪曲。",
      "悠溶杳若去無窮，五色澄潭鴨頭綠。"
    ]
  },
  {
    "volume": 576,
    "sequence": 7,
    "title": "春洲曲",
    "author": "溫庭筠",
    "content": [
      "韶光染色如蛾翠，綠濕紅鮮水容媚。蘇小慵多蘭渚閑，融融浦日鵁鶄寐。紫騮蹀躞金銜嘶，岸上揚鞭煙草迷。",
      "門外平橋連柳堤，歸來晚樹黃鶯啼。"
    ]
  },
  {
    "volume": 576,
    "sequence": 8,
    "title": "台城曉朝曲",
    "author": "溫庭筠",
    "content": [
      "司馬門前火千炬，闌幹星斗天將曙。朱網龕鬖丞相車，曉隨疊鼓朝天去。博山鏡樹香zv茸，嫋嫋浮航金畫龍。",
      "大江斂勢避辰極，兩闕深嚴煙翠濃。"
    ]
  },
  {
    "volume": 576,
    "sequence": 9,
    "title": "走馬樓三更曲",
    "author": "溫庭筠",
    "content": [
      "春姿暖氣昏神沼，李樹拳枝紫芽小。玉皇夜入未央宮，長火千條照棲鳥。馬過平橋通畫堂，虎幡龍戟風飄揚。",
      "簾間清唱報寒點，丙舍無人遺燼香。"
    ]
  },
  {
    "volume": 576,
    "sequence": 10,
    "title": "達摩支曲",
    "author": "溫庭筠",
    "content": [
      "搗麝成塵香不滅，拗蓮作寸絲難絕。紅淚文姬洛水春，白頭蘇武天山雪。君不見無愁高緯花漫漫，漳浦宴餘清露寒。一旦臣僚共囚虜，欲吹羌管先汍瀾。",
      "舊臣頭鬢霜華早，可惜雄心醉中老。萬古春歸夢不歸，鄴城風雨連天草。"
    ]
  },
  {
    "volume": 576,
    "sequence": 11,
    "title": "陽春曲",
    "author": "溫庭筠",
    "content": [
      "雲母空窗曉煙薄，香昏龍氣凝暉閣。霏霏霧雨杏花天，簾外春威著羅幕。曲闌伏檻金麒麟，沙苑芳郊連翠茵。",
      "廄馬何能齧芳草，路人不敢隨流塵。"
    ]
  },
  {
    "volume": 576,
    "sequence": 12,
    "title": "湘東宴曲",
    "author": "溫庭筠",
    "content": [
      "湘東夜宴金貂人，楚女含情嬌翠嚬。玉管將吹插鈿帶，錦囊斜拂雙麒麟。重城漏斷孤帆去，唯恐瓊簽報天曙。",
      "萬戶沉沉碧樹圓，雲飛雨散知何處。欲上香車俱脈脈，清歌響斷銀屏隔。堤外紅塵蠟炬歸，樓前澹月連江白。"
    ]
  },
  {
    "volume": 576,
    "sequence": 13,
    "title": "東郊行",
    "author": "溫庭筠",
    "content": [
      "鬥雞台下東西道，柳覆班騅蝶縈草。坱靄韶容鎖澹愁，青筐葉盡蠶應老。綠渚幽香生白蘋，差差小浪吹魚鱗。",
      "王孫騎馬有歸意，林彩著空如細塵。安得人生各相守，燒船破棧休馳走。世上方應無別離，路傍更長千株柳。"
    ]
  },
  {
    "volume": 576,
    "sequence": 14,
    "title": "水仙謠",
    "author": "溫庭筠",
    "content": [
      "水客夜騎紅鯉魚，赤鸞雙鶴蓬瀛書。輕塵不起雨新霽，萬里孤光含碧虛。露魄冠輕見雲發，寒絲七炷香泉咽。",
      "夜深天碧亂山姿，光碎平波滿船月。"
    ]
  },
  {
    "volume": 576,
    "sequence": 15,
    "title": "東峰歌",
    "author": "溫庭筠",
    "content": [
      "錦礫潺湲玉溪水，曉來微雨藤花紫。冉冉山雞紅尾長，一聲樵斧驚飛起。松刺梳空石差齒，煙香風軟人參蕊。",
      "陽崖一夢伴雲根，仙菌靈芝夢魂裏。"
    ]
  },
  {
    "volume": 576,
    "sequence": 16,
    "title": "會昌丙寅豐歲歌",
    "author": "溫庭筠",
    "content": [
      "丙寅歲，休牛馬，風如吹煙，日如渥赭。九重天子調天下，春綠將年到西野。西野翁，生兒童，門前好樹青zv茸。",
      "zv茸單衣麥田路，村南娶婦桃花紅。新姑車右及門柱，粉項韓憑雙扇中。喜氣自能成歲豐，農祥爾物來爭功。"
    ]
  },
  {
    "volume": 576,
    "sequence": 17,
    "title": "碌碌古詞",
    "author": "溫庭筠",
    "content": [
      "左亦不碌碌，右亦不碌碌。野草自根肥，羸牛生健犢。",
      "融蠟作杏蒂，男兒不戀家。春風破紅意，女頰如桃花。",
      "忠言未見信，巧語翻咨嗟。一鞘無兩刃，徒勞油壁車。"
    ]
  },
  {
    "volume": 576,
    "sequence": 18,
    "title": "春野行",
    "author": "溫庭筠",
    "content": [
      "草淺淺，春如剪。花壓李娘愁，饑蠶欲成繭。",
      "東城年少氣堂堂，金丸驚起雙鴛鴦。含羞更問衛公子，月到枕前春夢長。"
    ]
  },
  {
    "volume": 576,
    "sequence": 19,
    "title": "醉歌",
    "author": "溫庭筠",
    "content": [
      "簷柳初黃燕新乳，曉碧芊綿過微雨。樹色深含台榭情，鶯聲巧作煙花主。錦袍公子陳杯觴，撥醅百甕春酒香。",
      "入門下馬問誰在，降階握手登華堂。臨邛美人連山眉，低抱琵琶含怨思。朔風繞指我先笑，明月入懷君自知。",
      "勸君莫惜金樽酒，年少須臾如覆手。辛勤到老慕簞瓢，於我悠悠竟何有。洛陽盧仝稱文房，妻子腳禿舂黃糧。",
      "阿耋光顏不識字，指麾豪俊如驅羊。天犀壓斷朱鼴鼠，瑞錦驚飛金鳳凰。其餘豈足沾牙齒，欲用何能報天子。",
      "駑馬垂頭搶暝塵，驊騮一日行千里。但有沉冥醉客家，支頤瞪目持流霞。唯恐南國風雨落，碧蕪狼藉棠梨花。"
    ]
  },
  {
    "volume": 576,
    "sequence": 20,
    "title": "江南曲",
    "author": "溫庭筠",
    "content": [
      "妾家白蘋浦，日上芙蓉楫。軋軋搖槳聲，移舟入茭葉。",
      "溪長茭葉深，作底難相尋。避郎郎不見，鸂鶒自浮沉。",
      "拾萍萍無根，採蓮蓮有子。不作浮萍生，寧為藕花死。",
      "岸傍騎馬郎，烏帽紫遊韁。含愁複含笑，回首問橫塘。",
      "妾住金陵浦，門前朱雀航。流蘇持作帳，芙蓉持作梁。",
      "出入金犢幰，兄弟侍中郎。前年學歌舞，定得郎相許。",
      "連娟眉繞山，依約腰如杵。鳳管悲若咽，鸞弦嬌欲語。",
      "扇薄露紅鉛，羅輕壓金縷。明月西南樓，珠簾玳瑁鉤。",
      "橫波巧能笑，彎蛾不識愁。花開子留樹，草長根依土。",
      "早聞金溝遠，底事歸郎許。不學楊白花，朝朝淚如雨。"
    ]
  },
  {
    "volume": 576,
    "sequence": 21,
    "title": "堂堂曲",
    "author": "溫庭筠",
    "content": [
      "錢唐岸上春如織，淼淼寒潮帶晴色。淮南遊客馬連嘶，碧草迷人歸不得。風飄客意如吹煙。纖指殷勤傷雁弦。",
      "一曲堂堂紅燭筵，長鯨瀉酒如飛泉。"
    ]
  },
  {
    "volume": 576,
    "sequence": 22,
    "title": "惜春詞",
    "author": "溫庭筠",
    "content": [
      "百舌問花花不語，低回似恨橫塘雨。蜂爭粉蕊蝶分香，不似垂楊惜金縷。願君留得長妖韶，莫逐東風還蕩搖。",
      "秦女含嚬向煙月，愁紅帶露空迢迢。"
    ]
  },
  {
    "volume": 576,
    "sequence": 23,
    "title": "春愁曲",
    "author": "溫庭筠",
    "content": [
      "紅絲穿露珠簾冷，百尺啞啞下纖綆。遠翠愁山入臥屏，兩重雲母空烘影。涼簪墜發春眠重，玉兔煴香柳如夢。",
      "錦疊空床委墮紅，颸颸掃尾雙金鳳。蜂喧蝶駐俱悠揚，柳拂赤欄纖草長。覺後梨花委平綠，春風和雨吹池塘。"
    ]
  },
  {
    "volume": 576,
    "sequence": 24,
    "title": "蘇小小歌",
    "author": "溫庭筠",
    "content": [
      "買蓮莫破券，買酒莫解金。酒裏春容抱離恨，水中蓮子懷芳心。吳宮女兒腰似束，家在錢唐小江曲。",
      "一自檀郎逐便風，門前春水年年綠。"
    ]
  },
  {
    "volume": 576,
    "sequence": 25,
    "title": "春江花月夜詞",
    "author": "溫庭筠",
    "content": [
      "玉樹歌闌海雲黑，花庭忽作青蕪國。秦淮有水水無情，還向金陵漾春色。楊家二世安九重，不禦華芝嫌六龍。",
      "百幅錦帆風力滿，連天展盡金芙蓉。珠翠丁星複明滅，龍頭劈浪哀笳發。千里涵空澄水魂，萬枝破鼻飄香雪。",
      "漏轉霞高滄海西，頗黎枕上聞天雞。蠻弦代寫曲如語，一醉昏昏天下迷。四方傾動煙塵起，猶在濃香夢魂裏。",
      "後主荒宮有曉鶯，飛來只隔西江水。"
    ]
  },
  {
    "volume": 576,
    "sequence": 26,
    "title": "懊惱曲",
    "author": "溫庭筠",
    "content": [
      "藕絲作線難勝針，蕊粉染黃那得深。玉白蘭芳不相顧，青樓一笑輕千金。莫言自古皆如此，健劍刜鐘鉛繞指。",
      "三秋庭綠盡迎霜，惟有荷花守紅死。廬江小吏朱斑輪，柳縷吐芽香玉春。兩股金釵已相許，不令獨作空成塵。",
      "悠悠楚水流如馬，恨紫愁紅滿平野。野土千年怨不平，至今燒作鴛鴦瓦。"
    ]
  },
  {
    "volume": 576,
    "sequence": 27,
    "title": "三洲詞",
    "author": "溫庭筠",
    "content": [
      "團圓莫作波中月，潔白莫為枝上雪。月隨波動碎潾潾，雪似梅花不堪折。李娘十六青絲發，畫帶雙花為君結。",
      "門前有路輕別離，唯恐歸來舊香滅。"
    ]
  }
]