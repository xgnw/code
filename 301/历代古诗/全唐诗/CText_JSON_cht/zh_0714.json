[
  {
    "volume": 714,
    "sequence": 1,
    "title": "梅花",
    "author": "崔道融",
    "content": [
      "數萼初含雪，孤標畫本難。香中別有韻，清極不知寒。",
      "橫笛和愁聽，斜枝倚病看。朔風如解意，容易莫摧殘。"
    ]
  },
  {
    "volume": 714,
    "sequence": 2,
    "title": "銅雀妓二首",
    "author": "崔道融",
    "content": [
      "嚴妝垂玉箸，妙舞對清風。無複君王顧，春來起漸慵。",
      "歌咽新翻曲，香銷舊賜衣。陵園春雨暗，不見六龍歸。"
    ]
  },
  {
    "volume": 714,
    "sequence": 3,
    "title": "春閨二首",
    "author": "崔道融",
    "content": [
      "寒食月明雨，落花香滿泥。佳人持錦字，無雁寄遼西。",
      "欲剪宜春字，春寒入剪刀。遼陽在何處，莫望寄征袍。"
    ]
  },
  {
    "volume": 714,
    "sequence": 4,
    "title": "訪僧不遇",
    "author": "崔道融",
    "content": [
      "尋僧已寂寞，林下鎖山房。松竹雖無語，牽衣借晚涼。"
    ]
  },
  {
    "volume": 714,
    "sequence": 5,
    "title": "田上",
    "author": "崔道融",
    "content": [
      "雨足高田白，披蓑半夜耕。人牛力俱盡，東方殊未明。"
    ]
  },
  {
    "volume": 714,
    "sequence": 6,
    "title": "月夕",
    "author": "崔道融",
    "content": [
      "月上隨人意，人閑月更清。朱樓高百尺，不見到天明。"
    ]
  },
  {
    "volume": 714,
    "sequence": 7,
    "title": "槿花",
    "author": "崔道融",
    "content": [
      "槿花不見夕，一日一回新。東風吹桃李，須到明年春。"
    ]
  },
  {
    "volume": 714,
    "sequence": 8,
    "title": "西施灘",
    "author": "崔道融",
    "content": [
      "宰嚭亡吳國，西施陷惡名。浣紗春水急，似有不平聲。"
    ]
  },
  {
    "volume": 714,
    "sequence": 9,
    "title": "江上逢故人",
    "author": "崔道融",
    "content": [
      "故里琴樽侶，相逢近臘梅。江村買一醉，破淚卻成咍。"
    ]
  },
  {
    "volume": 714,
    "sequence": 10,
    "title": "牧豎",
    "author": "崔道融",
    "content": [
      "牧豎持蓑笠，逢人氣傲然。臥牛吹短笛，耕卻傍溪田。"
    ]
  },
  {
    "volume": 714,
    "sequence": 11,
    "title": "過農家",
    "author": "崔道融",
    "content": [
      "欲羨農家子，秋新看刈禾。蘇秦無負郭，六印又如何。"
    ]
  },
  {
    "volume": 714,
    "sequence": 12,
    "title": "江夕",
    "author": "崔道融",
    "content": [
      "江心秋月白，起柁信潮行。蛟龍化為人，半夜吹笛聲。"
    ]
  },
  {
    "volume": 714,
    "sequence": 13,
    "title": "春墅",
    "author": "崔道融",
    "content": [
      "蛙聲近過社，農事忽已忙。鄰婦餉田歸，不見百花芳。"
    ]
  },
  {
    "volume": 714,
    "sequence": 14,
    "title": "江村",
    "author": "崔道融",
    "content": [
      "日暮片帆落，江村如有情。獨對沙上月，滿船人睡聲。"
    ]
  },
  {
    "volume": 714,
    "sequence": 15,
    "title": "擬樂府子夜四時歌四首",
    "author": "崔道融",
    "content": [
      "吳子愛桃李，月色不到地。明朝欲看花，六宮人不睡。",
      "涼軒待月生，暗裏螢飛出。低回不稱意，蛙鳴亂清瑟。",
      "月色明如晝，蟲聲入戶多。狂夫自不歸，滿地無天河。",
      "銀缸照殘夢，零淚沾粉臆。洞房猶自寒，何況關山北。"
    ]
  },
  {
    "volume": 714,
    "sequence": 16,
    "title": "寄人二首",
    "author": "崔道融",
    "content": [
      "花上斷續雨，江頭來去風。相思春欲盡，未遣酒尊空。",
      "澹澹長江水，悠悠遠客情。落花相與恨，到地一無聲。"
    ]
  },
  {
    "volume": 714,
    "sequence": 17,
    "title": "江鷗",
    "author": "崔道融",
    "content": [
      "白鳥波上棲，見人懶飛起。為有求魚心，不是戀江水。"
    ]
  },
  {
    "volume": 714,
    "sequence": 18,
    "title": "春晚",
    "author": "崔道融",
    "content": [
      "三月寒食時，日色濃於酒。落盡牆頭花，鶯聲隔原柳。"
    ]
  },
  {
    "volume": 714,
    "sequence": 19,
    "title": "漢宮詞",
    "author": "崔道融",
    "content": [
      "獨詔胡衣出，天花落殿堂。他人不敢妒，垂淚向君王。"
    ]
  },
  {
    "volume": 714,
    "sequence": 20,
    "title": "旅行",
    "author": "崔道融",
    "content": [
      "少壯經勤苦，衰年始浪遊。誰憐不龜手，他處卻封侯。"
    ]
  },
  {
    "volume": 714,
    "sequence": 21,
    "title": "班婕妤",
    "author": "崔道融",
    "content": [
      "寵極辭同輦，恩深棄後宮。自題秋扇後，不敢怨春風。"
    ]
  },
  {
    "volume": 714,
    "sequence": 22,
    "title": "元日有題",
    "author": "崔道融",
    "content": [
      "十載元正酒，相歡意轉深。自量麋鹿分，只合在山林。"
    ]
  },
  {
    "volume": 714,
    "sequence": 23,
    "title": "古樹",
    "author": "崔道融",
    "content": [
      "古樹春風入，陽和力太遲。莫言生意盡，更引萬年枝。"
    ]
  },
  {
    "volume": 714,
    "sequence": 24,
    "title": "春題二首",
    "author": "崔道融",
    "content": [
      "青春未得意，見花卻如讎。路逢白麵郎，醉插花滿頭。",
      "滿眼桃李花，愁人如不見。別有惜花人，東風莫吹散。"
    ]
  },
  {
    "volume": 714,
    "sequence": 25,
    "title": "長安春",
    "author": "崔道融",
    "content": [
      "長安牡丹開，繡轂輾晴雷。若使花長在，人應看不回。"
    ]
  },
  {
    "volume": 714,
    "sequence": 26,
    "title": "病起二首",
    "author": "崔道融",
    "content": [
      "病起春已晚，曳筇傷綠苔。強攀庭樹枝，喚作花未開。",
      "病起繞庭除，春泥粘屐齒。如從萬里來，骨肉滿面喜。"
    ]
  },
  {
    "volume": 714,
    "sequence": 27,
    "title": "峽路",
    "author": "崔道融",
    "content": [
      "清猿啼不住，白水下來新。八月莫為客，夜長愁殺人。"
    ]
  },
  {
    "volume": 714,
    "sequence": 28,
    "title": "長門怨",
    "author": "崔道融",
    "content": [
      "長門春欲盡，明月照花枝。買得相如賦，君恩不可移。"
    ]
  },
  {
    "volume": 714,
    "sequence": 29,
    "title": "月夕有懷",
    "author": "崔道融",
    "content": [
      "圓光照一海，遠客在孤舟。相憶無期見，中宵獨上樓。"
    ]
  },
  {
    "volume": 714,
    "sequence": 30,
    "title": "夜泊九江",
    "author": "崔道融",
    "content": [
      "夜泊江門外，歡聲月裏樓。明朝歸去路，猶隔洞庭秋。"
    ]
  },
  {
    "volume": 714,
    "sequence": 31,
    "title": "寒食夜",
    "author": "崔道融",
    "content": [
      "滿地梨花白，風吹碎月明。大家寒食夜，獨貯望鄉情。"
    ]
  },
  {
    "volume": 714,
    "sequence": 32,
    "title": "歸燕",
    "author": "崔道融",
    "content": [
      "海燕頻來去，西人獨滯留。天邊又相送，腸斷故園秋。"
    ]
  },
  {
    "volume": 714,
    "sequence": 33,
    "title": "長安春",
    "author": "崔道融",
    "content": [
      "珠箔映高柳，美人紅袖垂。忽聞半天語，不見上樓時。"
    ]
  },
  {
    "volume": 714,
    "sequence": 34,
    "title": "鑾駕東回",
    "author": "崔道融",
    "content": [
      "兩川花捧禦衣香，萬歲山呼輦路長。",
      "天子還從馬嵬過，別無惆悵似明皇。"
    ]
  },
  {
    "volume": 714,
    "sequence": 35,
    "title": "釣魚",
    "author": "崔道融",
    "content": [
      "閑釣江魚不釣名，瓦甌斟酒暮山青。",
      "醉頭倒向蘆花裏，卻笑無端犯客星。"
    ]
  },
  {
    "volume": 714,
    "sequence": 36,
    "title": "西施",
    "author": "崔道融",
    "content": [
      "苧蘿山下如花女，占得姑蘇臺上春。",
      "一笑不能忘敵國，五湖何處有功臣。"
    ]
  },
  {
    "volume": 714,
    "sequence": 37,
    "title": "馬嵬",
    "author": "崔道融",
    "content": [
      "萬乘淒涼蜀路歸，眼前朱翠與心違。",
      "重華不是風流主，湘水猶傳泣二妃。"
    ]
  },
  {
    "volume": 714,
    "sequence": 38,
    "title": "羯鼓",
    "author": "崔道融",
    "content": [
      "華清宮裏打撩聲，供奉絲簧束手聽。",
      "寂寞鑾輿斜穀裏，是誰翻得雨淋鈴。"
    ]
  },
  {
    "volume": 714,
    "sequence": 39,
    "title": "寄李左司",
    "author": "崔道融",
    "content": [
      "柏台蘭省共清風，鳴玉朝聯夜被同。",
      "肯信人間有兄弟，一生長在別離中。"
    ]
  },
  {
    "volume": 714,
    "sequence": 40,
    "title": "梅",
    "author": "崔道融",
    "content": [
      "溪上寒梅初滿枝，夜來霜月透芳菲。",
      "清光寂寞思無盡，應待琴尊與解圍。"
    ]
  },
  {
    "volume": 714,
    "sequence": 41,
    "title": "天臺陳逸人",
    "author": "崔道融",
    "content": [
      "絕粒空山秋複春，欲看滄海化成塵。",
      "近拋三井更深去，不怕虎狼唯怕人。"
    ]
  },
  {
    "volume": 714,
    "sequence": 42,
    "title": "雪竇禪師",
    "author": "崔道融",
    "content": [
      "雪竇峰前一派懸，雪竇五月無炎天。",
      "客塵半日洗欲盡，師到白頭林下禪。"
    ]
  },
  {
    "volume": 714,
    "sequence": 43,
    "title": "溪上遇雨二首",
    "author": "崔道融",
    "content": [
      "回塘雨腳如繅絲，野禽不起沈魚飛。",
      "耕蓑釣笠取未暇，秋田有望從淋漓。",
      "坐看黑雲銜猛雨，噴灑前山此獨晴。",
      "忽驚雲雨在頭上，卻是山前晚照明。"
    ]
  },
  {
    "volume": 714,
    "sequence": 44,
    "title": "長門怨",
    "author": "崔道融",
    "content": [
      "長門花泣一枝春，爭奈君恩別處新。",
      "錯把黃金買詞賦，相如自是薄情人。"
    ]
  },
  {
    "volume": 714,
    "sequence": 45,
    "title": "秋夕",
    "author": "崔道融",
    "content": [
      "自憐三十未西游，傍水尋山過卻秋。",
      "一夜雨聲多少事，不思量盡到心頭。"
    ]
  },
  {
    "volume": 714,
    "sequence": 46,
    "title": "過隆中",
    "author": "崔道融",
    "content": [
      "玄德蒼黃起臥龍，鼎分天下一言中。",
      "可憐蜀國關張後，不見商量徐庶功。"
    ]
  },
  {
    "volume": 714,
    "sequence": 47,
    "title": "關下",
    "author": "崔道融",
    "content": [
      "百二山河壯帝畿，關門何事更開遲。",
      "應從漏卻田文後，每度聞雞不免疑。"
    ]
  },
  {
    "volume": 714,
    "sequence": 48,
    "title": "寒食客中有懷",
    "author": "崔道融",
    "content": [
      "江上聞鶯禁火時，百花開盡柳依依。",
      "故園兄弟別來久，應到清明猶望歸。"
    ]
  },
  {
    "volume": 714,
    "sequence": 49,
    "title": "溪夜",
    "author": "崔道融",
    "content": [
      "積雪消來溪水寬，滿樓明月碎琅玕。漁人拋得釣筒盡，卻放輕舟下急灘。"
    ]
  },
  {
    "volume": 714,
    "sequence": 50,
    "title": "山居臥疾，廣利大師見訪",
    "author": "崔道融",
    "content": [
      "桐谷孫枝已上弦，野人猶臥白雲邊。",
      "九天飛錫應相誚，三到行朝二十年。"
    ]
  },
  {
    "volume": 714,
    "sequence": 51,
    "title": "村墅",
    "author": "崔道融",
    "content": [
      "正月二月村墅閑，餘糧未乏人心寬。",
      "南鄰雨中揭屋笑，酒熟數家來相看。"
    ]
  },
  {
    "volume": 714,
    "sequence": 52,
    "title": "悲李拾遺二首",
    "author": "崔道融",
    "content": [
      "故友從來匪石心，諫多難得主恩深。",
      "行朝半夜煙塵起，曉殿籲嗟一鏡沈。",
      "天涯時有北來塵，因話它人及故人。",
      "也是先皇能罪己，殿前頻得觸龍鱗。"
    ]
  },
  {
    "volume": 714,
    "sequence": 53,
    "title": "題李將軍傳",
    "author": "崔道融",
    "content": [
      "猿臂將軍去似飛，彎弓百步虜無遺。",
      "漢文自與封侯得，何必傷嗟不遇時。"
    ]
  },
  {
    "volume": 714,
    "sequence": 54,
    "title": "酒醒",
    "author": "崔道融",
    "content": [
      "酒醒撥剔殘灰火，多少淒涼在此中。",
      "爐畔自斟還自醉，打窗深夜雪兼風。"
    ]
  },
  {
    "volume": 714,
    "sequence": 55,
    "title": "郊居友人相訪",
    "author": "崔道融",
    "content": [
      "柴門深掩古城秋，背郭緣溪一徑幽。",
      "不有小園新竹色，君來那肯暫淹留。"
    ]
  },
  {
    "volume": 714,
    "sequence": 56,
    "title": "鏡湖雪霽貽方幹",
    "author": "崔道融",
    "content": [
      "天外曉嵐和雪望，月中歸棹帶冰行。",
      "相逢半醉吟詩苦，應抵寒猿嫋樹聲。"
    ]
  },
  {
    "volume": 714,
    "sequence": 57,
    "title": "秋霽",
    "author": "崔道融",
    "content": [
      "雨霽長空蕩滌清，遠山初出未知名。",
      "夜來江上如鉤月，時有驚魚擲浪聲。"
    ]
  },
  {
    "volume": 714,
    "sequence": 58,
    "title": "謝朱常侍寄貺蜀茶、剡紙二首",
    "author": "崔道融",
    "content": [
      "瑟瑟香塵瑟瑟泉，驚風驟雨起爐煙。",
      "一甌解卻山中醉，便覺身輕欲上天。",
      "百幅輕明雪未融，薛家凡紙漫深紅。",
      "不應點染閑言語，留記將軍蓋世功。"
    ]
  },
  {
    "volume": 714,
    "sequence": 59,
    "title": "讀杜紫微集",
    "author": "崔道融",
    "content": [
      "紫微才調複知兵，長覺風雷筆下生。",
      "還有枉拋心力處，多於五柳賦閒情。"
    ]
  },
  {
    "volume": 714,
    "sequence": 60,
    "title": "寓題",
    "author": "崔道融",
    "content": [
      "海上乘查便合仙，若無仙骨未如船。",
      "人間亦有支機石，虛被聲名到洞天。"
    ]
  },
  {
    "volume": 714,
    "sequence": 61,
    "title": "寓吟集",
    "author": "崔道融",
    "content": [
      "陶集篇篇皆有酒，崔詩句句不無杯。",
      "醉來已共身安約，讓卻詩人作酒魁。"
    ]
  },
  {
    "volume": 714,
    "sequence": 62,
    "title": "溪居即事",
    "author": "崔道融",
    "content": [
      "籬外誰家不系船，春風吹入釣魚灣。",
      "小童疑是有村客，急向柴門去卻關。"
    ]
  },
  {
    "volume": 714,
    "sequence": 63,
    "title": "雞",
    "author": "崔道融",
    "content": [
      "買得晨雞共雞語，常時不用等閒鳴。",
      "深山月黑風雨夜，欲近曉天啼一聲。"
    ]
  },
  {
    "volume": 714,
    "sequence": 64,
    "title": "獻浙東柳大夫",
    "author": "崔道融",
    "content": [
      "屬城甘雨幾經春，聖主全分付越人。",
      "俗眼不知青瑣貴，江頭爭看碧油新。"
    ]
  },
  {
    "volume": 714,
    "sequence": 65,
    "title": "楊柳枝詞",
    "author": "崔道融",
    "content": [
      "霧撚煙搓一索春，年年長似染來新。",
      "應須喚作風流線，系得東西南北人。"
    ]
  },
  {
    "volume": 714,
    "sequence": 66,
    "title": "楚懷王",
    "author": "崔道融",
    "content": [
      "宮花一朵掌中開，緩急翻為敵國媒。",
      "六裏江山天下笑，張儀容易去還來。"
    ]
  },
  {
    "volume": 714,
    "sequence": 67,
    "title": "對早梅寄友人二首",
    "author": "崔道融",
    "content": [
      "憶得前年君寄詩，海邊三見早梅詞。",
      "與君猶是海邊客，又見早梅花發時。",
      "憶得去年有遺恨，花前未醉到無花。",
      "清芳一夜月通白，先脫寒衣送酒家。"
    ]
  },
  {
    "volume": 714,
    "sequence": 68,
    "title": "句",
    "author": "崔道融",
    "content": [
      "萬里一點白，長空鳥不飛。",
      "如今卻羨相如富，猶有人間四壁居。"
    ]
  }
]