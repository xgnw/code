[
  {
    "volume": 642,
    "sequence": 1,
    "title": "聖政紀頌",
    "author": "來鵠",
    "content": [
      "三皇不書，五帝不紀。有聖有神，風銷日已。何教何師，生來死止。無典無法，頑肩奡比。三皇實作，五帝實治。",
      "成天造地，不昏不圯。言得非排，文得聖齒。表表如見者，莫若乎史。是知樸繩休結，正簡斯若。君誥臣箴，觚編毫絡。前書後經，規善鑒惡。國之大章，如何寢略。",
      "嗚呼！貞觀多籲，永徽多俞。廷日發論，殿日發謨。",
      "牙孽不作，鳥鼠不除。論出不蓋，謨行不紆。楹然史臣，蛇然史裾。瞠瞠而視，逶逶而窶。翹筆當面，決防納汙。",
      "不梏爾智，不息我愚。執言直注，史文直敷。",
      "故得粲粲朝典，落落廷謇。聖牘既多，堯風不淺。",
      "頌編坦軸，君出臣顯。若儼見旒，若俯見冕。無閑殿曠廷，無屍安素宴。三皇不亡，五帝不翦。太宗得之，史焉斯展。",
      "暨乎後相圖身，天子專問。我獨以言，史不得近。",
      "丘明見嫌，倚相在擯。秉筆如今，隨班不進。班退史歸，惘然疇依。奏問莫睹，嘉謨固稀。取彼誥命，祿為國肥。",
      "炯哉時皇，言必成章。德宣五帝，道奧三皇。如何翌臣，嚵肉嗜fI。觜距磨抉，楅衡拘長。控截僚位，占護陽光。",
      "垣私藩已，遠史廋唐。俾德音嘉訪，默縮暗亡。咽典噤法，蓋聖籠昌。曷以致此，史文不張。後必非笑，將來否臧。",
      "謂乎殿空扆逸，朝懵廷荒。不知奸蔽，文失汪洋。",
      "有貞觀業，有永徽綱。亦匿匪見，亦寢匪彰。賴有後臣，斯言不佞。伊尹真心，太甲須聖。事既可書，史何不命。",
      "乃具前欺，大陳不敬。曰逐史之喻，請以物並。",
      "且十夫樹楊，一夫欲競。栽既未牢，摒豈能盛！帝業似栽，逐史似摒。穆宗憮然，若疚若bM。昔何臣斯，隱我祖正。",
      "不傳親問，不寫密諍。孰示來朝，以光神政。",
      "由是天呼震吸，征奔召急。史題筆來，叱廷而入。",
      "端耳抗目，不撝不挹。獬豸側頭，螭虯擺濕。握管絕怡，當殿而立。君也盡問，臣也倒誠。磊磊其事，鏜鏜其聲。",
      "大何不顯，細何不明。語未絕緒，史已錄成。謂之何書，以政紀名。伊紀清芳，可昭典墳。古師官鳥，昔聖官雲。",
      "方之我後，錄裏書分。錄有君法，書有君文。君法君文，在聖政紀雲。殿無閒時，廷無曠日。雲諏波訪，倦編刓筆。",
      "君劬臣勞，上討下述。惟勤惟明，在聖政紀出。至德何比，至教焉如？孰窺孰測，外夷內儲。謂君有道乎，臣有謨歟？",
      "有道有謨，在聖政紀書。一體列秩，同力翼戴。祈福去邪，絕防無礙。國章可披，唐文可愛。善咨不偷，嘉論不蓋。",
      "不偷不蓋，在聖政紀載。諒夫！總斯不朽，可懸魏闕。",
      "愚得是言，非訕非伐。實謂醫臣渾沌，開君日月。",
      "妖物雰死，天文光發。惟我之有頌兮，奚斯躍而董狐蹶。"
    ]
  },
  {
    "volume": 642,
    "sequence": 2,
    "title": "宛陵送李明府罷任歸江州",
    "author": "來鵠",
    "content": [
      "菊花村晚雁來天，共把離觴向水邊。官滿便尋垂釣侶，家貧已用賣琴錢。浪生湓浦千層雪，雲起爐峰一炷煙。",
      "倘見吾鄉舊知己，為言憔悴過年年。"
    ]
  },
  {
    "volume": 642,
    "sequence": 3,
    "title": "清明日與友人游玉粒塘莊",
    "author": "來鵠",
    "content": [
      "幾宿春山逐陸郎，清明時節好煙光。歸穿細荇船頭滑，醉踏殘花屐齒香。風急嶺雲飄迥野，雨餘田水落方塘。",
      "不堪吟罷東回首，滿耳蛙聲正夕陽。"
    ]
  },
  {
    "volume": 642,
    "sequence": 4,
    "title": "寒食山館書情",
    "author": "來鵠",
    "content": [
      "獨把一杯山館中，每經時節恨飄蓬。侵階草色連朝雨，滿地梨花昨夜風。蜀魄啼來春寂寞，楚魂吟後月朦朧。",
      "分明記得還家夢，徐孺宅前湖水東。"
    ]
  },
  {
    "volume": 642,
    "sequence": 5,
    "title": "病起",
    "author": "來鵠",
    "content": [
      "春初一臥到秋深，不見紅芳與綠陰。窗下展書難久讀，池邊扶杖欲閑吟。藕穿平地生荷葉，筍過東家作竹林。",
      "在舍渾如遠鄉客，詩僧酒伴鎮相尋。"
    ]
  },
  {
    "volume": 642,
    "sequence": 6,
    "title": "鄂渚除夜書懷",
    "author": "來鵠",
    "content": [
      "鸚鵡洲頭夜泊船，此時形影共淒然。難歸故國干戈後，欲告何人雨雪天。箸撥冷灰書悶字，枕陪寒席帶愁眠。",
      "自嗟落魄無成事，明日春風又一年。"
    ]
  },
  {
    "volume": 642,
    "sequence": 7,
    "title": "鄂渚清明日與鄉友登頭陀山",
    "author": "來鵠",
    "content": [
      "冷酒一杯相勸頻，異鄉相遇轉相親。落花風裏數聲笛，芳草煙中無限人。都大此時深悵望，豈堪高處更逡巡。",
      "思量費子真仙子，不作頭陀山下塵。"
    ]
  },
  {
    "volume": 642,
    "sequence": 8,
    "title": "蠶婦",
    "author": "來鵠",
    "content": [
      "曉夕采桑多苦辛，好花時節不閑身。",
      "若教解愛繁華事，凍殺黃金屋裏人。"
    ]
  },
  {
    "volume": 642,
    "sequence": 9,
    "title": "題廬山雙劍峰",
    "author": "來鵠",
    "content": [
      "倚天雙劍古今閑，三尺高於四面山。",
      "若使火雲燒得動，始應農器滿人間。"
    ]
  },
  {
    "volume": 642,
    "sequence": 10,
    "title": "雲",
    "author": "來鵠",
    "content": [
      "千形萬象竟還空，映水藏山片複重。",
      "無限旱苗枯欲盡，悠悠閑處作奇峰。"
    ]
  },
  {
    "volume": 642,
    "sequence": 11,
    "title": "金錢花",
    "author": "來鵠",
    "content": [
      "也無棱郭也無神，露洗還同鑄出新。",
      "青帝若教花裏用，牡丹應是得錢人。"
    ]
  },
  {
    "volume": 642,
    "sequence": 12,
    "title": "曉雞",
    "author": "來鵠",
    "content": [
      "黯黯嚴城罷鼓鼙，數聲相續出寒棲。",
      "不嫌驚破紗窗夢，卻怕為妖半夜啼。"
    ]
  },
  {
    "volume": 642,
    "sequence": 13,
    "title": "山中避難作",
    "author": "來鵠",
    "content": [
      "山頭烽火水邊營，鬼哭人悲夜夜聲。",
      "唯有碧天無一事，日還西下月還明。"
    ]
  },
  {
    "volume": 642,
    "sequence": 14,
    "title": "早春",
    "author": "來鵠",
    "content": [
      "新曆才將半紙開，小庭猶聚爆竿灰。",
      "偏憎楊柳難鈐轄，又惹東風意緒來。"
    ]
  },
  {
    "volume": 642,
    "sequence": 15,
    "title": "鷺鷥",
    "author": "來鵠",
    "content": [
      "嫋絲翹足傍澄瀾，消盡年光佇思間。",
      "若使見魚無羨意，向人姿態更應閑。"
    ]
  },
  {
    "volume": 642,
    "sequence": 16,
    "title": "子規",
    "author": "來鵠",
    "content": [
      "雨恨花愁同此冤，啼時聞處正春繁。",
      "千聲萬血誰哀爾，爭得如花笑不言。"
    ]
  },
  {
    "volume": 642,
    "sequence": 17,
    "title": "新安官舍閑坐",
    "author": "來鵠",
    "content": [
      "寂寞空階草亂生，簟涼風動若為情。",
      "不知獨坐閑多少，看得蜘蛛結網成。"
    ]
  },
  {
    "volume": 642,
    "sequence": 18,
    "title": "除夜",
    "author": "來鵠",
    "content": [
      "事關休戚已成空，萬里相思一夜中。",
      "愁到曉雞聲絕後，又將憔悴見春風。"
    ]
  },
  {
    "volume": 642,
    "sequence": 19,
    "title": "遊魚",
    "author": "來鵠",
    "content": [
      "弄萍隈荇思夷猶，掉尾揚鬐逐慢流。",
      "應怕碧岩岩下水，浮藤如線月如鉤。"
    ]
  },
  {
    "volume": 642,
    "sequence": 20,
    "title": "鸚鵡",
    "author": "來鵠",
    "content": [
      "色白還應及雪衣，嘴紅毛綠語仍奇。",
      "年年鎖在金籠裏，何似隴山閑處飛。"
    ]
  },
  {
    "volume": 642,
    "sequence": 21,
    "title": "偶題二首",
    "author": "來鵠",
    "content": [
      "近來靈鵲語何疏，獨憑欄幹恨有殊。",
      "一夜綠荷霜剪破，賺他秋雨不成珠。",
      "水邊箕踞靜書空，欲解愁腸酒不濃。",
      "可惜青天好雷雹，只能驅趁懶蛟龍。"
    ]
  },
  {
    "volume": 642,
    "sequence": 22,
    "title": "惜花",
    "author": "來鵠",
    "content": [
      "東風漸急夕陽斜，一樹夭桃數日花。",
      "為惜紅芳今夜裏，不知和月落誰家。"
    ]
  },
  {
    "volume": 642,
    "sequence": 23,
    "title": "洞庭隱",
    "author": "來鵠",
    "content": [
      "高臥洞庭三十春，芰荷香裏獨垂綸。",
      "莫嫌無事閑銷日，有事始憐無事人。"
    ]
  },
  {
    "volume": 642,
    "sequence": 24,
    "title": "古劍池",
    "author": "來鵠",
    "content": [
      "秋水蓮花三四枝，我來慷慨步遲遲。",
      "不決浮雲斬邪佞，直成龍去欲何為。"
    ]
  },
  {
    "volume": 642,
    "sequence": 25,
    "title": "梅花",
    "author": "來鵠",
    "content": [
      "枝枝倚檻照池冰，粉薄香殘恨不勝。",
      "占得早芳何所利，與他霜雪助威棱。"
    ]
  },
  {
    "volume": 642,
    "sequence": 26,
    "title": "聞蟬",
    "author": "來鵠",
    "content": [
      "綠槐陰裏一聲新，霧薄風輕力未勻。",
      "莫道聞時總惆悵，有愁人有不愁人。"
    ]
  },
  {
    "volume": 642,
    "sequence": 27,
    "title": "賣花謠",
    "author": "來鵠",
    "content": [
      "紫豔紅苞價不同，匝街羅列起香風。",
      "無言無語呈顏色，知落誰家池館中。"
    ]
  },
  {
    "volume": 642,
    "sequence": 28,
    "title": "子規",
    "author": "來鵠",
    "content": [
      "月落空山聞數聲，此時孤館酒初醒。",
      "投人語若似伊淚，口畔血流應始聽。"
    ]
  },
  {
    "volume": 642,
    "sequence": 29,
    "title": "句",
    "author": "來鵠",
    "content": [
      "回眸綠水波初起，合掌白蓮花未開。（觀懺會夫人，見《墨莊漫錄》）"
    ]
  }
]