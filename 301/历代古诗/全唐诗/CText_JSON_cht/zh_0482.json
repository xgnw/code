[
  {
    "volume": 482,
    "sequence": 1,
    "title": "宿越州天王寺",
    "author": "李紳",
    "content": [
      "海隅布政慚期月，江上沾巾愧萬人。休按簿書懲黠吏，未齊風俗昧良臣。壺冰自潔中無玷，鏡水非求下見鱗。",
      "清夜佛宮觀色相，卻歸前老更前身。"
    ]
  },
  {
    "volume": 482,
    "sequence": 2,
    "title": "卻渡西陵別越中父老",
    "author": "李紳",
    "content": [
      "海潮晚上江風急，津吏篙師語默齊。傾手奉觴看故老，擁流爭拜見孩提。慚非杜母臨襄峴，自鄙朱翁別會稽。",
      "漸舉雲帆煙水闊，杳然鳧雁各東西。"
    ]
  },
  {
    "volume": 482,
    "sequence": 3,
    "title": "卻到浙西",
    "author": "李紳",
    "content": [
      "臨平水竭蒹葭死，裏社蕭條旅館秋。嘗歎晉郊無乞糴，豈忘吳俗共分憂。野悲揚目稱嗟食，林極翳桑顧所求。",
      "苛政尚存猶惕息，老人偷拜擁前舟。"
    ]
  },
  {
    "volume": 482,
    "sequence": 4,
    "title": "蘇州不住遙望武丘報恩兩寺",
    "author": "李紳",
    "content": [
      "秋山古寺東西遠，竹院松門悵望同。幽鳥靜時侵徑月，野煙消處滿林風。塔分朱雁餘霞外，刹對金螭落照中。",
      "官備散寮身卻累，往來慚謝二蓮宮。"
    ]
  },
  {
    "volume": 482,
    "sequence": 5,
    "title": "回望館娃故宮",
    "author": "李紳",
    "content": [
      "江雲斷續草綿連，雲隔秋波樹覆煙。飄雪荻花鋪漲渚，變霜楓葉卷平田。雀愁化水喧斜日，鴻怨驚風叫暮天。",
      "因問館娃何所恨，破吳紅臉尚開蓮。"
    ]
  },
  {
    "volume": 482,
    "sequence": 6,
    "title": "姑蘇台雜句",
    "author": "李紳",
    "content": [
      "越王巧破夫差國，來獻黃金重雕刻。西施醉舞花豔傾，妒月嬌娥恣妖惑。姑蘇百尺曉鋪開，樓楣盡化黃金台。",
      "歌清管咽歡未極，越師戈甲浮江來。伍胥抉目看吳滅，範蠡全身霸西越。寂寞千年盡古墟，蕭條兩地皆明月。",
      "靈岩香徑掩禪扉，秋草荒涼遍落暉。江浦回看鷗鳥沒，碧峰斜見鷺鷥飛。如今白髮星星滿，卻作閑官不閒散。",
      "野寺經過懼悔尤，公程迫蹙悲秋館。吳鄉越國舊淹留，草樹煙霞昔遍遊。雲木夢回多感歎，不惟惆悵至長洲。"
    ]
  },
  {
    "volume": 482,
    "sequence": 7,
    "title": "開元寺",
    "author": "李紳",
    "content": [
      "十層花宇真毫相，數仞峰巒閟月扉。攢立寶山中色界，散周香海小輪圍。坐隅咫尺窺岩壑，窗外高低辨翠微。",
      "難保爾形終不轉，莫令偷拂六銖衣。"
    ]
  },
  {
    "volume": 482,
    "sequence": 8,
    "title": "皋橋",
    "author": "李紳",
    "content": [
      "伯鸞憔悴甘飄寓，非向囂塵隱姓名。鴻鵠羽毛終有志，素絲琴瑟自諧聲。故橋秋月無家照，古井寒泉見底清。",
      "猶有餘風未磨滅，至今鄉里重和鳴。"
    ]
  },
  {
    "volume": 482,
    "sequence": 9,
    "title": "真娘墓",
    "author": "李紳",
    "content": [
      "一株繁豔春城盡，雙樹慈門忍草生。愁態自隨風燭滅，愛心難逐雨花輕。黛消波月空蟾影，歌息梁塵有梵聲。",
      "還似錢塘蘇小小，只應回首是卿卿。"
    ]
  },
  {
    "volume": 482,
    "sequence": 10,
    "title": "卻望無錫芙蓉湖",
    "author": "李紳",
    "content": [
      "水寬山遠煙嵐迥，柳岸縈回在碧流。",
      "清晝不風鳧雁少，卻疑初夢鏡湖秋。",
      "丹橘村邊獨火微，碧流明處雁初飛。",
      "蕭條落葉垂楊岸，隔水寥寥聞擣衣。",
      "逐波雲影參差遠，背日嵐光隱見深。",
      "猶似望中連海樹，月生湖上是山陰。",
      "舊山認得煙嵐近，湖水平鋪碧岫間。",
      "喜見雲泉還悵望，自慚山叟不歸山。",
      "翠崖幽谷分明處，倦鳥歸雲在眼前。",
      "惆悵白頭為四老，遠隨塵土去伊川。"
    ]
  },
  {
    "volume": 482,
    "sequence": 11,
    "title": "重到惠山",
    "author": "李紳",
    "content": [
      "碧峰依舊松筠老，重得經過已白頭。俱是海天黃葉信，兩逢霜節菊花秋。望中白鶴憐歸翼，行處青苔恨昔遊。",
      "還向窗間名姓下，數行添記別離愁。"
    ]
  },
  {
    "volume": 482,
    "sequence": 12,
    "title": "鑒玄影堂",
    "author": "李紳",
    "content": [
      "香燈寂寞網塵中，煩惱身須色界空。龍缽已傾無法雨，虎床猶在有悲風。定心池上浮泡沒，招手岩邊夢幻通。",
      "深夜月明松子落，儼然聽法侍生公。"
    ]
  },
  {
    "volume": 482,
    "sequence": 13,
    "title": "別石泉",
    "author": "李紳",
    "content": [
      "素沙見底空無色，青石潛流暗有聲。微渡竹風涵淅瀝，細浮松月透輕明。桂凝秋露添靈液，茗折香芽泛玉英。",
      "應是梵宮連洞府，浴池今化醒泉清。"
    ]
  },
  {
    "volume": 482,
    "sequence": 14,
    "title": "別雙溫樹",
    "author": "李紳",
    "content": [
      "翠條盈尺憐孤秀，植向西窗待月軒。輕剪綠絲秋葉暗，密扶纖幹夏陰繁。故山手種空懷想，溫室心知不敢言。",
      "看爾拂雲今得地，莫隨陵穀改深根。"
    ]
  },
  {
    "volume": 482,
    "sequence": 15,
    "title": "重別西湖",
    "author": "李紳",
    "content": [
      "浦邊梅葉看凋落，波上雙禽去寂寥。吹管曲傳花易失，織文機學羽難飄。雪欺春早摧芳萼，隼勵秋深拂翠翹。",
      "繁豔彩毛無處所，盡成愁歎別溪橋。"
    ]
  },
  {
    "volume": 482,
    "sequence": 16,
    "title": "毗陵東山",
    "author": "李紳",
    "content": [
      "昔人別館淹留處，蔔築東山學謝家。叢桂半空摧枳棘，曲池平盡隔煙霞。重開漁浦連天月，更種春園滿地花。",
      "依舊秋風還寂寞，數行衰柳宿啼鴉。"
    ]
  },
  {
    "volume": 482,
    "sequence": 17,
    "title": "建元寺",
    "author": "李紳",
    "content": [
      "江城物候傷心地，遠寺經過禁火辰。芳草壟邊回首客，野花叢裏斷腸人。紫荊繁豔空門晝，紅藥深開古殿春。",
      "歎息光陰催白髮，莫悲風月獨沾巾。"
    ]
  },
  {
    "volume": 482,
    "sequence": 18,
    "title": "卻到金陵登北固亭",
    "author": "李紳",
    "content": [
      "龍形江影隔雲深，虎勢山光入浪沈。潮蹙海風驅萬里，日浮天塹洞千尋。眾峰作限橫空碧，一柱中維徹底金。",
      "還叱楫師看五兩，莫令辜負濟川心。"
    ]
  },
  {
    "volume": 482,
    "sequence": 19,
    "title": "望鶴林寺",
    "author": "李紳",
    "content": [
      "鶴棲峰下青蓮宇，花發江城世界春。紅照日高殷奪火，紫凝霞曙瑩銷塵。每思載酒悲前事，欲問題詩想舊身。",
      "自歎秋風勞物役，白頭拘束一閒人。"
    ]
  },
  {
    "volume": 482,
    "sequence": 20,
    "title": "宿瓜州",
    "author": "李紳",
    "content": [
      "煙昏水郭津亭晚，回望金陵若動搖。沖浦回風翻宿浪，照沙低月斂殘潮。柳經寒露看蕭索，人改衰容自寂寥。",
      "官冷舊諳唯旅館，歲陰輕薄是涼飆。"
    ]
  },
  {
    "volume": 482,
    "sequence": 21,
    "title": "入揚州郭",
    "author": "李紳",
    "content": [
      "菊芳沙渚殘花少，柳過秋風墜葉疏。堤繞門津喧井市，路交村陌混樵漁。畏沖生客呼童僕，欲指潮痕問裏閭。",
      "非為掩身羞白髮，自緣多病喜肩輿。"
    ]
  },
  {
    "volume": 482,
    "sequence": 22,
    "title": "宿揚州水館",
    "author": "李紳",
    "content": [
      "舟依淺岸參差合，橋映晴虹上下連。輕楫過時搖水月，遠燈繁處隔秋煙。卻思海嶠還淒歎，近涉江濤更凜然。",
      "閑憑欄幹指星漢，尚疑軒蓋在樓船。"
    ]
  },
  {
    "volume": 482,
    "sequence": 23,
    "title": "州中小飲便別牛相",
    "author": "李紳",
    "content": [
      "笙歌罷曲辭賓侶，庭竹移陰就小齋。愁不解顏徒滿酌，病非傷肺為憂懷。恥矜學步貽身患，豈慕醒狂躡禍階。",
      "從此別離長酩酊，洛陽狂狷任椎埋。"
    ]
  },
  {
    "volume": 482,
    "sequence": 24,
    "title": "卻過淮陰吊韓信廟",
    "author": "李紳",
    "content": [
      "功高自棄漢元臣，遺廟陰森楚水濱。英主任賢增虎翼，假王徼福犯龍鱗。賤能忍恥卑狂少，貴乏懷忠近佞人。",
      "徒用千金酬一飯，不知明哲重防身。"
    ]
  },
  {
    "volume": 482,
    "sequence": 25,
    "title": "卻入泗口",
    "author": "李紳",
    "content": [
      "洪河一派清淮接，堤草蘆花萬里秋。煙樹寂寥分楚澤，海雲明滅滿揚州。望深江漢連天遠，思起鄉閭滿眼愁。",
      "惆悵路岐真此處，夕陽西沒水東流。"
    ]
  },
  {
    "volume": 482,
    "sequence": 26,
    "title": "重入洛陽東門",
    "author": "李紳",
    "content": [
      "商顏重命伊川叟，時事知非入洛人。連野碧流通御苑，滿階秋草過天津。每慚清秩容衰齒，猶有華簪寄病身。",
      "驅馬獨歸尋裏巷，日斜行處舊紅塵。"
    ]
  },
  {
    "volume": 482,
    "sequence": 27,
    "title": "拜三川守",
    "author": "李紳",
    "content": [
      "恭承寵詔臨伊洛，靜守朝章化比閭。風變市兒驚偃草，雨晴郊藪謬隨車。改張琴瑟移膠柱，止息笙篁辨魯魚。",
      "唯有從容期一德，使齊文教奉皇居。"
    ]
  },
  {
    "volume": 482,
    "sequence": 28,
    "title": "慶雲見",
    "author": "李紳",
    "content": [
      "禮成中嶽陳金冊，祥報卿雲冠玉峰。輕未透林疑待鳳，細非行雨詎從龍。卷風變彩霏微薄，照日籠光映隱重。",
      "還入九霄成沆瀣，夕嵐生處鶴歸松。"
    ]
  },
  {
    "volume": 482,
    "sequence": 29,
    "title": "靈蛇見少林寺",
    "author": "李紳",
    "content": [
      "瑣文結綬靈蛇降，蠖屈螭盤顧視閑。鱗蹙翠光抽璀璨，腹連金彩動彎環。已應蛻骨風雷後，豈效銜珠草莽間。",
      "知爾全身護昆閬，不矜揮尾在常山。"
    ]
  },
  {
    "volume": 482,
    "sequence": 30,
    "title": "拜宣武軍節度使",
    "author": "李紳",
    "content": [
      "油幢併入虎旗開，錦橐從天鳳詔來。星應魏師新鼓角，地嫌梁苑舊池台。日暉紅旆分如電，人擁青門動若雷。",
      "伊洛鏡清回首處，是非紛雜任塵埃。"
    ]
  },
  {
    "volume": 482,
    "sequence": 31,
    "title": "到宣武三十韻",
    "author": "李紳",
    "content": [
      "七月趨梁苑，三年謝尹京。舊風除物蠹，新律奉師貞。",
      "龍節雙油重，蛇矛百練明。躍魚連後旆，騰虎耀前旌。",
      "路轉金神並，川開鐵馬橫。擁旄差白羽，分轡引紅纓。",
      "在浚風煙接，維嵩鞏洛清。貫魚奔騎疾，連雁卷行輕。",
      "煙壘風調角，秋原雨洗兵。宿雲看布甲，疏柳見分營。",
      "鼓徹通宵警，和門候曉晴。虎符三校列，魚胄萬夫迎。",
      "弄馬猿猱健，奔車角抵呈。駕肩傍隘道，張幕內連楹。",
      "森戟承三令，攢戈退一聲。及郊知雨過，觀俗辨風行。",
      "望宋憐思女，游梁念客卿。義夫留感激，公子播英名。",
      "澤廣豚魚洽，恩宣豈弟生。善師忘任智，中略在推誠。",
      "式宴歌鐘合，陳筵綺繡並。戲鼙千卒躍，均酒百壺傾。",
      "樂與師徒共，歡從井邑盈。教通因漸染，人悅尚和平。",
      "授鉞慚分閫，登壇荷列城。虛裘朝獨坐，雄劍夜孤鳴。",
      "白髮侵霜變，丹心捧日驚。衛青終保志，潘嶽未忘情。",
      "期月終迷化，三年詎有成。惟看波海動，天外斬長鯨。"
    ]
  }
]