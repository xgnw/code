[
  {
    "volume": 390,
    "sequence": 1,
    "title": "李憑箜篌引",
    "author": "李賀",
    "content": [
      "吳絲蜀桐張高秋，空白凝雲頹不流。江娥啼竹素女愁，李憑中國彈箜篌。昆山玉碎鳳凰叫，芙蓉泣露香蘭笑。",
      "十二門前融冷光，二十三絲動紫皇。女媧煉石補天處，石破天驚逗秋雨。夢入坤山教神嫗，老魚跳波瘦蛟舞。",
      "吳質不眠倚桂樹，露腳斜飛濕寒兔。"
    ]
  },
  {
    "volume": 390,
    "sequence": 2,
    "title": "殘絲曲",
    "author": "李賀",
    "content": [
      "垂楊葉老鶯哺兒，殘絲欲斷黃蜂歸。綠鬢年少金釵客，縹粉壺中沉琥珀。花台欲暮春辭去，落花起作回風舞。",
      "榆莢相催不知數，沈郎青錢夾城路。"
    ]
  },
  {
    "volume": 390,
    "sequence": 3,
    "title": "還自會稽歌",
    "author": "李賀",
    "content": [
      "野粉椒壁黃，濕螢滿梁殿。台城應教人，秋衾夢銅輦。",
      "吳霜點歸鬢，身與塘蒲晚。脈脈辭金魚，羈臣守迍賤。"
    ]
  },
  {
    "volume": 390,
    "sequence": 4,
    "title": "出城寄權璩、楊敬之",
    "author": "李賀",
    "content": [
      "草暖雲昏萬里春，宮花拂面送行人。",
      "自言漢劍當飛去，何事還車載病身。"
    ]
  },
  {
    "volume": 390,
    "sequence": 5,
    "title": "示弟",
    "author": "李賀",
    "content": [
      "別弟三年後，還家一日餘。醁醽今夕酒，緗帙去時書。",
      "病骨猶能在，人間底事無。何須問牛馬，拋擲任梟盧。"
    ]
  },
  {
    "volume": 390,
    "sequence": 6,
    "title": "竹",
    "author": "李賀",
    "content": [
      "入水文光動，抽空綠影春。露華生筍徑，苔色拂霜根。",
      "織可承香汗，裁堪釣錦鱗。三梁曾入用，一節奉王孫。"
    ]
  },
  {
    "volume": 390,
    "sequence": 7,
    "title": "同沈駙馬賦得禦溝水",
    "author": "李賀",
    "content": [
      "入苑白泱泱，宮人正靨黃。繞堤龍骨冷，拂岸鴨頭香。",
      "別館驚殘夢，停杯泛小觴。幸因流浪處，暫得見何郎。"
    ]
  },
  {
    "volume": 390,
    "sequence": 8,
    "title": "始為奉禮憶昌谷山居",
    "author": "李賀",
    "content": [
      "掃斷馬蹄痕，衙回自閉門。長槍江米熟，小樹棗花春。",
      "向壁懸如意，當簾閱角巾。犬書曾去洛，鶴病悔游秦。",
      "土甑封茶葉，山杯鎖竹根。不知船上月，誰棹滿溪雲。"
    ]
  },
  {
    "volume": 390,
    "sequence": 9,
    "title": "七夕",
    "author": "李賀",
    "content": [
      "別浦今朝暗，羅帷午夜愁。鵲辭穿線月，花入曝衣樓。",
      "天上分金鏡，人間望玉鉤。錢塘蘇小小，更值一年秋。"
    ]
  },
  {
    "volume": 390,
    "sequence": 10,
    "title": "過華清宮",
    "author": "李賀",
    "content": [
      "春月夜啼鴉，宮簾隔禦花。雲生朱絡暗，石斷紫錢斜。",
      "玉碗盛殘露，銀燈點舊紗。蜀王無近信，泉上有芹芽。"
    ]
  },
  {
    "volume": 390,
    "sequence": 11,
    "title": "送沈亞之歌",
    "author": "李賀",
    "content": [
      "吳興才人怨春風，桃花滿陌千里紅。紫絲竹斷驄馬小，家住錢塘東複東。白藤交穿織書笈，短策齊裁如梵夾。",
      "雄光寶礦獻春卿，煙底驀波乘一葉。春卿拾材白日下，擲置黃金解龍馬。攜笈歸江重入門，勞勞誰是憐君者。",
      "吾聞壯夫重心骨，古人三走無摧捽。請君待旦事長鞭，他日還轅及秋律。"
    ]
  },
  {
    "volume": 390,
    "sequence": 12,
    "title": "詠懷二首",
    "author": "李賀",
    "content": [
      "長卿懷茂陵，綠草垂石井。彈琴看文君，春風吹鬢影。",
      "梁王與武帝，棄之如斷梗。惟留一簡書，金泥泰山頂。",
      "日夕著書罷，驚霜落素絲。鏡中聊自笑，詎是南山期。",
      "頭上無幅巾，苦檗已染衣。不見清溪魚，飲水得自宜。"
    ]
  },
  {
    "volume": 390,
    "sequence": 13,
    "title": "追和柳惲",
    "author": "李賀",
    "content": [
      "汀洲白蘋草，柳惲乘馬歸。江頭楂樹香，岸上蝴蝶飛。",
      "酒杯箬葉露，玉軫蜀桐虛。朱樓通水陌，沙暖一雙魚。"
    ]
  },
  {
    "volume": 390,
    "sequence": 14,
    "title": "春坊正字劍子歌",
    "author": "李賀",
    "content": [
      "先輩匣中三尺水，曾入吳潭斬龍子。隙月斜明刮露寒，練帶平鋪吹不起。蛟胎皮老蒺藜刺，鸊鵜淬花白鷳尾。",
      "直是荊軻一片心，莫教照見春坊字。挼絲團金懸bAzy，神光欲截藍田玉。提出西方白帝驚，嗷嗷鬼母秋郊哭。"
    ]
  },
  {
    "volume": 390,
    "sequence": 15,
    "title": "貴公子夜闌曲",
    "author": "李賀",
    "content": [
      "嫋嫋沉水煙，烏啼夜闌景。曲沼芙蓉波，腰圍白玉冷。"
    ]
  },
  {
    "volume": 390,
    "sequence": 16,
    "title": "雁門太守行",
    "author": "李賀",
    "content": [
      "黑雲壓城城欲摧，甲光向日金鱗開。角聲滿天秋色裏，寒上燕脂凝夜紫。半卷紅旗臨易水，霜重鼓寒聲不起。",
      "報君黃金臺上意，提攜玉龍為君死。"
    ]
  },
  {
    "volume": 390,
    "sequence": 17,
    "title": "大堤曲",
    "author": "李賀",
    "content": [
      "妾家住橫塘，紅紗滿桂香。青雲教綰頭上髻，明月與作耳邊璫。蓮風起，江畔春。大堤上，留北人。",
      "郎食鯉魚尾，妾食猩猩唇。莫指襄陽道，綠浦歸帆少。",
      "今日菖蒲花，明朝楓樹老。"
    ]
  },
  {
    "volume": 390,
    "sequence": 18,
    "title": "蜀國弦",
    "author": "李賀",
    "content": [
      "楓香晚花靜，錦水南山影。驚石墜猿哀，竹雲愁半嶺。",
      "涼月生秋浦，玉沙粼粼光。誰家紅淚客，不忍過瞿塘。"
    ]
  },
  {
    "volume": 390,
    "sequence": 19,
    "title": "蘇小小墓",
    "author": "李賀",
    "content": [
      "幽蘭露，如啼眼。無物結同心，煙花不堪剪。草如茵，松如蓋。風為裳，水為佩。油壁車，夕相待。冷翠燭，勞光彩。西陵下，風吹雨。"
    ]
  },
  {
    "volume": 390,
    "sequence": 20,
    "title": "夢天",
    "author": "李賀",
    "content": [
      "老兔寒蟾泣天色，雲樓半開壁斜白。玉輪軋露濕團光，鸞佩相逢桂香陌。黃塵清水三山下，更變千年如走馬。",
      "遙望齊州九點煙，一泓海水杯中瀉。"
    ]
  },
  {
    "volume": 390,
    "sequence": 21,
    "title": "唐兒歌",
    "author": "李賀",
    "content": [
      "頭玉磽磽眉刷翠，杜郎生得真男子。骨重神寒天廟器，一雙瞳人剪秋水。竹馬梢梢搖綠尾，銀鸞睒光踏半臂。",
      "東家嬌娘求對值，濃笑畫空作唐字。眼大心雄知所以，莫忘作歌人姓李。"
    ]
  },
  {
    "volume": 390,
    "sequence": 22,
    "title": "綠章封事",
    "author": "李賀",
    "content": [
      "青霓扣額呼宮神，鴻龍玉狗開天門。石榴花發滿溪津，溪女洗花染白雲。綠章封事諮元父，六街馬蹄浩無主。",
      "虛空風氣不清泠，短衣小冠作塵土。金家香巷千輪鳴，揚雄秋室無俗聲。願攜漢戟招書鬼，休令恨骨填蒿裏。"
    ]
  },
  {
    "volume": 390,
    "sequence": 23,
    "title": "河南府試十二月樂詞：正月",
    "author": "李賀",
    "content": [
      "上樓迎春新春歸，暗黃著柳宮漏遲。薄薄淡靄弄野姿，寒綠幽風生短絲。錦床曉臥玉肌冷，露臉未開對朝暝。",
      "官街柳帶不堪折，早晚菖蒲勝綰結。"
    ]
  },
  {
    "volume": 390,
    "sequence": 24,
    "title": "河南府試十二月樂詞：二月",
    "author": "李賀",
    "content": [
      "二月飲酒采桑津，宜男草生蘭笑人。蒲如交劍風如熏，勞勞胡燕怨酣春。薇帳逗煙生綠塵，金翹峨髻愁暮雲，遝颯起舞真珠裙。津頭送別唱流水，酒客背寒南山死。"
    ]
  },
  {
    "volume": 390,
    "sequence": 25,
    "title": "河南府試十二月樂詞：三月",
    "author": "李賀",
    "content": [
      "東方風來滿眼春，花城柳暗愁殺人。複宮深殿竹風起，新翠舞衿淨如水。光風轉蕙百餘裏，暖霧驅雲撲天地。",
      "軍裝宮妓掃蛾淺，搖搖錦旗夾城暖。曲水漂香去不歸，梨花落盡成秋苑。"
    ]
  },
  {
    "volume": 390,
    "sequence": 26,
    "title": "河南府試十二月樂詞：四月",
    "author": "李賀",
    "content": [
      "曉涼暮涼樹如盡，千山濃綠生雲外。依微香雨青氛氳，膩葉蟠花照曲門。金塘閑水搖碧漪，老景沉重無驚飛，墮紅殘萼暗參差。"
    ]
  },
  {
    "volume": 390,
    "sequence": 27,
    "title": "河南府試十二月樂詞：五月",
    "author": "李賀",
    "content": [
      "雕玉押簾額，輕縠籠虛門。井汲鉛華水，扇織鴛鴦紋。",
      "回雪舞涼殿，甘露洗空綠。羅袖從徊翔，香汗沾寶粟。"
    ]
  },
  {
    "volume": 390,
    "sequence": 28,
    "title": "河南府試十二月樂詞：六月",
    "author": "李賀",
    "content": [
      "裁生羅，伐湘竹，帔拂疏霜簟秋玉。炎炎紅鏡東方開，暈如車輪上裴回，啾啾赤帝騎龍來。"
    ]
  },
  {
    "volume": 390,
    "sequence": 29,
    "title": "河南府試十二月樂詞：七月",
    "author": "李賀",
    "content": [
      "星依雲渚冷，露滴盤中圓。好花生木末，衰蕙愁空園。",
      "夜天如玉砌，池葉極青錢。僅厭舞衫薄，稍知花簟寒。",
      "曉風何拂拂，北斗光闌幹。"
    ]
  },
  {
    "volume": 390,
    "sequence": 30,
    "title": "河南府試十二月樂詞：八月",
    "author": "李賀",
    "content": [
      "孀妾怨夜長，獨客夢歸家。傍簷蟲緝絲，向壁燈垂花。",
      "簾外月光吐，簾內樹影斜。悠悠飛露姿，點綴池中荷。"
    ]
  },
  {
    "volume": 390,
    "sequence": 31,
    "title": "河南府試十二月樂詞：九月",
    "author": "李賀",
    "content": [
      "離宮散螢天似水，竹黃池冷芙蓉死。月綴金鋪光脈脈，涼苑虛庭空澹白。露花飛飛風草草，翠錦斕斑滿層道。",
      "雞人罷唱曉瓏璁，鴉啼金井下疏桐。"
    ]
  },
  {
    "volume": 390,
    "sequence": 32,
    "title": "河南府試十二月樂詞：十月",
    "author": "李賀",
    "content": [
      "玉壺銀箭稍難傾，釭花夜笑凝幽明。碎霜斜舞上羅幕，燭龍兩行照飛閣。珠帷怨臥不成眠，金鳳刺衣著體寒，長眉對月鬥彎環。"
    ]
  },
  {
    "volume": 390,
    "sequence": 33,
    "title": "河南府試十二月樂詞：十一月",
    "author": "李賀",
    "content": [
      "宮城團回凜嚴光，白天碎碎墮瓊芳。撾鐘高飲千日酒，卻天凝寒作君壽。禦溝泉合如環素，火井溫泉在何處。"
    ]
  },
  {
    "volume": 390,
    "sequence": 34,
    "title": "河南府試十二月樂詞：十二月",
    "author": "李賀",
    "content": [
      "日腳淡光紅灑灑，薄霜不銷桂枝下。",
      "依稀和氣排冬嚴，已就長日辭長夜。"
    ]
  },
  {
    "volume": 390,
    "sequence": 35,
    "title": "河南府試十二月樂詞：閏月",
    "author": "李賀",
    "content": [
      "帝重光，年重時，七十二候回環推，天官玉管灰剩飛。",
      "今歲何長來歲遲，王母移桃獻天子，羲氏和氏迂龍轡。"
    ]
  },
  {
    "volume": 390,
    "sequence": 36,
    "title": "天上謠",
    "author": "李賀",
    "content": [
      "天河夜轉漂回星，銀浦流雲學水聲。玉宮桂樹花未落，仙妾采香垂佩纓。秦妃捲簾北窗曉，窗前植桐青鳳小。",
      "王子吹笙鵝管長，呼龍耕煙種瑤草。粉霞紅綬藕絲裙，青洲步拾蘭苕春。東指羲和能走馬，海塵新生石山下。"
    ]
  },
  {
    "volume": 390,
    "sequence": 37,
    "title": "浩歌",
    "author": "李賀",
    "content": [
      "南風吹山作平地，帝遣天吳移海水。王母桃花千遍紅，彭祖巫咸幾回死。青毛驄馬參差錢，嬌春楊柳含細煙。",
      "箏人勸我金屈卮，神血未凝身問誰。不須浪飲丁都護，世上英雄本無主。買絲繡作平原君，有酒惟澆趙州土。",
      "漏催水咽玉蟾蜍，衛娘發薄不勝梳。看見秋眉換新綠，二十男兒那刺促。"
    ]
  },
  {
    "volume": 390,
    "sequence": 38,
    "title": "秋來",
    "author": "李賀",
    "content": [
      "桐風驚心壯士苦，衰燈絡緯啼寒素。誰看青簡一編書，不遣花蟲粉空蠹。思牽今夜腸應直，雨冷香魂吊書客。",
      "秋墳鬼唱鮑家詩，恨血千年土中碧。"
    ]
  },
  {
    "volume": 390,
    "sequence": 39,
    "title": "帝子歌",
    "author": "李賀",
    "content": [
      "洞庭明月一千里，涼風雁啼天在水。九節菖蒲石上死，湘神彈琴迎帝子。山頭老桂吹古香，雌龍怨吟寒水光。",
      "沙浦走魚白石郎，閑取真珠擲龍堂。"
    ]
  },
  {
    "volume": 390,
    "sequence": 40,
    "title": "秦王飲酒",
    "author": "李賀",
    "content": [
      "秦王騎虎遊八極，劍光照空天自碧。羲和敲日玻璃聲，劫灰飛盡古今平。龍頭瀉酒邀酒星，金槽琵琶夜棖棖。",
      "洞庭雨腳來吹笙，酒酣喝月使倒行。銀雲櫛櫛瑤殿明，宮門掌事報一更。花樓玉鳳聲嬌獰，海綃紅文香淺清，黃鵝跌舞千年觥。仙人燭樹蠟煙輕，清琴醉眼淚泓泓。"
    ]
  },
  {
    "volume": 390,
    "sequence": 41,
    "title": "洛姝真珠",
    "author": "李賀",
    "content": [
      "真珠小娘下清廓，洛苑香風飛綽綽。寒鬢斜釵玉燕光，高樓唱月敲懸璫。蘭風桂露灑幽翠，紅弦嫋雲咽深思。",
      "花袍白馬不歸來，濃蛾疊柳香唇醉。金鵝屏風蜀山夢，鸞裾鳳帶行煙重。八驄籠晃臉差移，日絲繁散曛羅洞。",
      "市南曲陌無秋涼，楚腰衛鬢四時芳。玉喉窱窱排空光，牽雲曳雪留陸郎。"
    ]
  },
  {
    "volume": 390,
    "sequence": 42,
    "title": "李夫人歌",
    "author": "李賀",
    "content": [
      "紫皇宮殿重重開，夫人飛入瓊瑤台。綠香繡帳何時歇，青雲無光宮水咽。翩聯桂花墜秋月，孤鸞驚啼商絲發。",
      "紅壁闌珊懸佩璫，歌台小妓遙相望。玉蟾滴水雞人唱，露華蘭葉參差光。"
    ]
  },
  {
    "volume": 390,
    "sequence": 43,
    "title": "走馬引",
    "author": "李賀",
    "content": [
      "我有辭鄉劍，玉鋒堪截雲。襄陽走馬客，意氣自生春。",
      "朝嫌劍花淨，暮嫌劍光冷。能持劍向人，不解持照身。"
    ]
  },
  {
    "volume": 390,
    "sequence": 44,
    "title": "湘妃",
    "author": "李賀",
    "content": [
      "筠竹千年老不死，長伴秦娥蓋湘水。蠻娘吟弄滿寒空，九山靜綠淚花紅。離鸞別鳳煙梧中，巫雲蜀雨遙相通。",
      "幽愁秋氣上青楓，涼夜波間吟古龍。"
    ]
  },
  {
    "volume": 390,
    "sequence": 45,
    "title": "南園十三首",
    "author": "李賀",
    "content": [
      "花枝草蔓眼中開，小白長紅越女腮。",
      "可憐日暮嫣香落，嫁與春風不用媒。",
      "宮北田塍曉氣酣，黃桑飲露窣宮簾。",
      "長腰健婦偷攀折，將喂吳王八繭蠶。",
      "竹裏繰絲挑網車，青蟬獨噪日光斜。",
      "桃膠迎夏香琥珀，自課越傭能種瓜。",
      "三十未有二十餘，白日長饑小甲蔬。",
      "橋頭長老相哀念，因遺戎韜一卷書。",
      "男兒何不帶吳鉤，收取關山五十州。",
      "請君暫上淩煙閣，若個書生萬戶侯。",
      "尋章摘句老雕蟲，曉月當簾掛玉弓。",
      "不見年年遼海上，文章何處哭秋風。",
      "長卿牢落悲空舍，曼倩詼諧取自容。",
      "見買若耶溪水劍，明朝歸去事猿公。",
      "春水初生乳燕飛，黃蜂小尾撲花歸。",
      "窗含遠色通書幌，魚擁香鉤近石磯。",
      "泉沙軟臥鴛鴦暖，曲岸回篙舴艋遲。",
      "瀉酒木欄椒葉蓋，病容扶起種菱絲。",
      "邊讓今朝憶蔡邕，無心裁曲臥春風。",
      "舍南有竹堪書字，老去溪頭作釣翁。",
      "長巒穀口倚嵇家，白晝千峰老翠華。",
      "自履藤鞋收石蜜，手牽苔絮長蓴花。",
      "松溪黑水新龍卵，桂洞生硝舊馬牙。",
      "誰遣虞卿裁道帔，輕綃一匹染朝霞。",
      "小樹開朝徑，長茸濕夜煙。柳花驚雪浦，麥雨漲溪田。",
      "古刹疏鐘度，遙嵐破月懸。沙頭敲石火，燒竹照漁船。"
    ]
  }
]