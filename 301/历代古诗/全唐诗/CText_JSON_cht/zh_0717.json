[
  {
    "volume": 717,
    "sequence": 1,
    "title": "九江送方幹歸鏡湖",
    "author": "曹松",
    "content": [
      "一檣懸五兩，此日動歸風。客路拋湓口，家林入鏡中。",
      "譚餘雲出嶠，詠苦月欹空。更若看鳷鵲，何人夜坐同。"
    ]
  },
  {
    "volume": 717,
    "sequence": 2,
    "title": "廬山訪賈匡",
    "author": "曹松",
    "content": [
      "西城疾病日，此地少尋君。古跡春猶在，遙泉夜盡聞。",
      "片時三處雨，九疊幾重雲。到者皆忘寐，神精與俗分。"
    ]
  },
  {
    "volume": 717,
    "sequence": 3,
    "title": "顧少府池上",
    "author": "曹松",
    "content": [
      "池上分行種，公庭覺少塵。根離潮水岸，韻爽判曹人。",
      "正午回魚影，方昏息鷺身。無時不動詠，滄島思方頻。"
    ]
  },
  {
    "volume": 717,
    "sequence": 4,
    "title": "喜友人歸上元別業",
    "author": "曹松",
    "content": [
      "一檣千裏外，隱者興宜孤。落日長邊海，秋風滿故都。",
      "掩關苔色老，盤徑葉聲枯。匡岳來時過，遲回絕頂無。"
    ]
  },
  {
    "volume": 717,
    "sequence": 5,
    "title": "曲江暮春雪霽",
    "author": "曹松",
    "content": [
      "霽動江池色，春殘一去遊。菰風生馬足，槐雪滴人頭。",
      "北闕塵未起，南山青欲流。如何多別地，卻得醉汀洲。"
    ]
  },
  {
    "volume": 717,
    "sequence": 6,
    "title": "立春日",
    "author": "曹松",
    "content": [
      "春飲一杯酒，便吟春日詩。木梢寒未覺，地脈暖先知。",
      "鳥囀星沈後，山分雪薄時。賞心無處說，悵望曲江池。"
    ]
  },
  {
    "volume": 717,
    "sequence": 7,
    "title": "宿溪僧院",
    "author": "曹松",
    "content": [
      "少年雲溪裏，禪心夜更閑。煎茶留靜者，靠月坐蒼山。",
      "露白鐘尋定，螢多戶未關。嵩陽大石室，何日譯經還。"
    ]
  },
  {
    "volume": 717,
    "sequence": 8,
    "title": "石頭懷古",
    "author": "曹松",
    "content": [
      "日月出又沒，台城空白雲。雖寬百姓土，漸缺六朝墳。",
      "禾黍是亡國，山河歸聖君。松聲驟雨足，幾寺晚鐘聞。"
    ]
  },
  {
    "volume": 717,
    "sequence": 9,
    "title": "浙右贈陸處士",
    "author": "曹松",
    "content": [
      "靜節灌園餘，得非成隱居。長當庚子日，獨拜五經書。",
      "白浪吹亡國，秋霜洗大虛。門前是京口，身外不營儲。"
    ]
  },
  {
    "volume": 717,
    "sequence": 10,
    "title": "哭胡處士",
    "author": "曹松",
    "content": [
      "丘中久不起，將謂詔書來。及見淩雲說，方知掩夜台。",
      "白衣歸北路，玄造亦遺才。世上亡君後，詩聲更大哉。"
    ]
  },
  {
    "volume": 717,
    "sequence": 11,
    "title": "贈餘幹袁明府",
    "author": "曹松",
    "content": [
      "一雨西城色，陶家心自清。山銜中郭分，雲卷下湖程。",
      "公署聞流木，人煙入廢城。難忘楚盡處，新有越吟生。"
    ]
  },
  {
    "volume": 717,
    "sequence": 12,
    "title": "贈雷鄉張明府",
    "author": "曹松",
    "content": [
      "任官征戰後，度日寄閑身。封卷還高客，飛書問野人。",
      "廢田教種穀，生路遣尋薪。若起柴桑興，無先漉酒巾。"
    ]
  },
  {
    "volume": 717,
    "sequence": 13,
    "title": "岳陽晚泊",
    "author": "曹松",
    "content": [
      "輕帆下闊流，便泊此沙洲。湖影撼山朵，日陽燒野愁。",
      "白波爭起倒，青嶼或沈浮。是際船中望，東南仞仞秋。"
    ]
  },
  {
    "volume": 717,
    "sequence": 14,
    "title": "覽春榜喜孫鄠成名",
    "author": "曹松",
    "content": [
      "門外報春榜，喜君天子知。舊愁渾似雪，見日總消時。",
      "塔下牡丹氣，江頭楊柳絲。風光若有分，無處不相宜。"
    ]
  },
  {
    "volume": 717,
    "sequence": 15,
    "title": "己亥歲二首",
    "author": "曹松",
    "content": [
      "澤國江山入戰圖，生民何計樂樵蘇。",
      "憑君莫話封侯事，一將功成萬骨枯。",
      "傳聞一戰百神愁，兩岸強兵過未休。",
      "誰道滄江總無事，近來長共血爭流。"
    ]
  },
  {
    "volume": 717,
    "sequence": 16,
    "title": "亂後入洪州西山",
    "author": "曹松",
    "content": [
      "寂寂陰溪水漱苔，塵中將得苦吟來。",
      "東峰道士如相問，縣令而今不姓梅。"
    ]
  },
  {
    "volume": 717,
    "sequence": 17,
    "title": "送僧入廬山",
    "author": "曹松",
    "content": [
      "若到江州二林寺，遍游應未出雲霞。",
      "廬山瀑布三千仞，畫破青霄始落斜。"
    ]
  },
  {
    "volume": 717,
    "sequence": 18,
    "title": "送僧入蜀過夏",
    "author": "曹松",
    "content": [
      "師言結夏入巴峰，雲水回頭幾萬重。",
      "五月峨眉須近火，木皮領重只如冬。"
    ]
  },
  {
    "volume": 717,
    "sequence": 19,
    "title": "江西逢僧省文",
    "author": "曹松",
    "content": [
      "閩地高僧楚地逢，僧遊蠻錫掛垂松。",
      "白雲逸性都無定，才出雙峰愛五峰。",
      "高僧不負雪峰期，卻伴青霞入翠微。百葉岩前霜欲降，九枝松上鶴初歸。風生碧澗魚龍躍，威振金樓燕雀飛。",
      "想得白蓮花上月，滿山猶帶舊光輝。"
    ]
  },
  {
    "volume": 717,
    "sequence": 20,
    "title": "水精念珠",
    "author": "曹松",
    "content": [
      "等量紅縷貫晶熒，盡道勻圓別未勝。鑿斷玉潭盈尺水，琢成金地兩條冰。輪時只恐星侵佛，掛處常疑露滴僧。",
      "幾度夜深尋不著，琉璃為殿月為燈。"
    ]
  },
  {
    "volume": 717,
    "sequence": 21,
    "title": "南海旅次",
    "author": "曹松",
    "content": [
      "憶歸休上越王台，歸思臨高不易裁。為客正當無雁處，故園誰道有書來。城頭早角吹霜盡，郭裏殘潮蕩月回。",
      "心似百花開未得，年年爭發被春催。"
    ]
  },
  {
    "volume": 717,
    "sequence": 22,
    "title": "春草",
    "author": "曹松",
    "content": [
      "不獨滿池塘，夢中佳句香。春風有餘力，引上古城牆。"
    ]
  },
  {
    "volume": 717,
    "sequence": 23,
    "title": "金谷園",
    "author": "曹松",
    "content": [
      "當年歌舞時，不說草離離。今日歌舞盡，滿園秋露垂。"
    ]
  },
  {
    "volume": 717,
    "sequence": 24,
    "title": "夏日東齋",
    "author": "曹松",
    "content": [
      "三庚到秋伏，偶來松檻立。熱少清風多，開門放山入。"
    ]
  },
  {
    "volume": 717,
    "sequence": 25,
    "title": "南朝",
    "author": "曹松",
    "content": [
      "三籬蓋馳道，風烈一無取。時見牧牛童，嗔牛吃禾黍。"
    ]
  },
  {
    "volume": 717,
    "sequence": 26,
    "title": "言懷",
    "author": "曹松",
    "content": [
      "出山不得意，謁帝值戈鋋。豈料為文日，翻成用武年。"
    ]
  },
  {
    "volume": 717,
    "sequence": 27,
    "title": "寒食日題杜鵑花",
    "author": "曹松",
    "content": [
      "一朵又一朵，並開寒食時。誰家不禁火，總在此花枝。"
    ]
  },
  {
    "volume": 717,
    "sequence": 28,
    "title": "鐘陵寒食日郊外閒遊",
    "author": "曹松",
    "content": [
      "可憐時節足風情，杏子粥香如冷餳。",
      "無奈春風輸舊火，遍教人喚作山櫻。"
    ]
  },
  {
    "volume": 717,
    "sequence": 29,
    "title": "中秋對月",
    "author": "曹松",
    "content": [
      "無雲世界秋三五，共看蟾盤上海涯。",
      "直到天頭天盡處，不曾私照一人家。"
    ]
  },
  {
    "volume": 717,
    "sequence": 30,
    "title": "陪湖南李中丞宴隱溪",
    "author": "曹松",
    "content": [
      "竹林啼鳥不知休，羅列飛橋水亂流。觸散柳絲回玉勒，約開蓮葉上蘭舟。酒邊舊侶真何遜，雲裏新聲是莫愁。",
      "若值主人嫌晝短，應陪秉燭夜深遊。"
    ]
  },
  {
    "volume": 717,
    "sequence": 31,
    "title": "別湖上主人",
    "author": "曹松",
    "content": [
      "門系釣舟雲滿岸，借君幽致坐移旬。湖村夜叫白蕪雁，菱市曉喧深浦人。遠水日邊重作雪，寒林燒後別生春。",
      "不辭更住醒還醉，太一東峰歸夢頻。"
    ]
  },
  {
    "volume": 717,
    "sequence": 32,
    "title": "贈廣宣大師",
    "author": "曹松",
    "content": [
      "憶昔同遊紫閣雲，別來三十二回春。",
      "白頭相見雙林下，猶是清朝未退人。"
    ]
  },
  {
    "volume": 717,
    "sequence": 33,
    "title": "鐘陵寒食日與同年裴顏李先輩、鄭校書郊外閒遊",
    "author": "曹松",
    "content": [
      "寒節鐘陵香騎隨，同年相命楚江湄。雲間影過秋千女，地上聲喧蹴踘兒。何處寄煙歸草色，誰家送火在花枝。",
      "銀瓶冷酒皆傾盡，半臥垂楊自不知。"
    ]
  },
  {
    "volume": 717,
    "sequence": 34,
    "title": "江外除夜",
    "author": "曹松",
    "content": [
      "千門庭燎照樓臺，總為年光急急催。半夜臘因風卷去，五更春被角吹來。寧無好鳥思花發，應有遊魚待凍開。",
      "不是多岐漸平穩，誰能呼酒祝昭回。"
    ]
  },
  {
    "volume": 717,
    "sequence": 35,
    "title": "七夕",
    "author": "曹松",
    "content": [
      "牛女相期七夕秋，相逢俱喜鵲橫流。彤雲縹緲回金輅，明月嬋娟掛玉鉤。燕羽幾曾添別恨，花容終不更含羞。",
      "更殘便是分襟處，曉箭東來射翠樓。"
    ]
  },
  {
    "volume": 717,
    "sequence": 36,
    "title": "羅浮山下書逸人壁",
    "author": "曹松",
    "content": [
      "海上亭臺山下煙，買時幽邃不爭錢。莫言白日催華髮，自有丹砂駐少年。漁釣未歸深竹裏，琴壺猶戀落花邊。",
      "可中更踐無人境，知是羅浮第幾天。"
    ]
  },
  {
    "volume": 717,
    "sequence": 37,
    "title": "天臺瀑布",
    "author": "曹松",
    "content": [
      "萬仞得名雲瀑布，遠看如織掛天臺。休疑寶尺難量度，直恐金刀易剪裁。噴向林梢成夏雪，傾來石上作春雷。",
      "欲知便是銀河水，墮落人間合卻回。"
    ]
  },
  {
    "volume": 717,
    "sequence": 38,
    "title": "桂江",
    "author": "曹松",
    "content": [
      "未識佳人尋桂水，水雲先解傍壺觴。筍林次第添斑竹，雛鳥參差護錦囊。乳洞此時連越井，石樓何日到仙鄉。",
      "如飛似墮皆青壁，畫手不強元化強。"
    ]
  },
  {
    "volume": 717,
    "sequence": 39,
    "title": "南海",
    "author": "曹松",
    "content": [
      "傾騰界漢沃諸蠻，立望何如畫此看。無地不同方覺遠，共天無別始知寬。文魮隔霧朝含碧，老蚌淩波夜吐丹。",
      "萬狀千形皆得意，長鯨獨自轉身難。"
    ]
  },
  {
    "volume": 717,
    "sequence": 40,
    "title": "洞庭湖",
    "author": "曹松",
    "content": [
      "東西南北各連空，波上唯留小朵峰。長與岳陽翻鼓角，不離雲夢轉魚龍。吸回日月過千頃，鋪盡星河剩一重。",
      "直到劫餘還作陸，是時應有羽人逢。"
    ]
  },
  {
    "volume": 717,
    "sequence": 41,
    "title": "霍山",
    "author": "曹松",
    "content": [
      "七千七百七十丈，丈丈藤蘿勢入天。未必展來空似翅，不妨開去也成蓮。月將河漢分岩轉，僧與龍蛇共窟眠。",
      "直是畫工須閣筆，況無名畫可流傳。"
    ]
  },
  {
    "volume": 717,
    "sequence": 42,
    "title": "巫峽",
    "author": "曹松",
    "content": [
      "巫山蒼翠峽通津，下有仙宮楚女真。不逐彩雲歸碧落，卻為暮雨撲行人。年年舊事音容在，日日誰家夢想頻。",
      "應是荊山留不住，至今猶得睹芳塵。"
    ]
  },
  {
    "volume": 717,
    "sequence": 43,
    "title": "送陳樵校書歸泉州",
    "author": "曹松",
    "content": [
      "巨塔列名題，詩心亦罕齊。除官京下闕，乞假海門西。",
      "別席侵殘漏，歸程避戰鼙。關遙秦雁斷，家近瘴雲低。",
      "候馬春風館，迎船曉月溪。帝京須早入，莫被刺桐迷。"
    ]
  },
  {
    "volume": 717,
    "sequence": 44,
    "title": "贈鏡湖處士方幹二首",
    "author": "曹松",
    "content": [
      "包含教化剩搜羅，句出東甌奈峭何。世路不妨平處少，才人唯是屈聲多。雲來島上便幽石，月到湖心忌白波。",
      "後輩難為措機杼，先生織字得龍梭。",
      "只擬應星眠越絕，唯將麗什當高勳。磨礱清濁人難會，織絡虛無帝亦聞。鳥道未知山足雨，漁家已沒鏡中雲。",
      "他時莫為三征起，門外沙鷗解笑君。"
    ]
  },
  {
    "volume": 717,
    "sequence": 45,
    "title": "拜訪陸處士",
    "author": "曹松",
    "content": [
      "萬卷書邊人半白，再來惟恐降玄纁。性靈比鶴爭多少，氣力登山較幾分。吟鬢漸無前度漆，寢衣猶有昨宵雲。",
      "將知穀口耕煙者，低視齊梁楚趙君。"
    ]
  },
  {
    "volume": 717,
    "sequence": 46,
    "title": "嶺南道中",
    "author": "曹松",
    "content": [
      "百花成實未成歸，未必歸心與志違。但有壺觴資逸詠，盡交風景入清機。半川陰霧藏高木，一道晴蜺雜落暉。",
      "遊子馬前芳草合，鷓鴣啼歇又南飛。"
    ]
  },
  {
    "volume": 717,
    "sequence": 47,
    "title": "春日自吳門之陽羨道中書事",
    "author": "曹松",
    "content": [
      "勝異恣游應未遍，路岐猶去幾時還。浪花湖闊虹蜺斷，柳線村深鳥雀閑。千室綺羅浮畫楫，兩州絲竹會茶山。",
      "眼前便是神仙事，何必須言洞府間。"
    ]
  },
  {
    "volume": 717,
    "sequence": 48,
    "title": "將入關行次湘陰",
    "author": "曹松",
    "content": [
      "背顧秦城在何處，圖書作伴過湘東。神鴉亂噪黃陵近，候雁斜沉夢澤空。打槳天連晴水白，燒田雲隔夜山紅。",
      "也知漸老岩棲穩，爭奈文闈有至公。"
    ]
  },
  {
    "volume": 717,
    "sequence": 49,
    "title": "題昭州山寺常寂上人水閣",
    "author": "曹松",
    "content": [
      "常寂常居常寂裏，年年月月是空空。階前未放岩根斷，屋下長教海眼通。本為入來尋佛窟，不期行處踏龍宮。",
      "他時憶著堪圖畫，一朵雲山二水中。"
    ]
  },
  {
    "volume": 717,
    "sequence": 50,
    "title": "廣州貽匡緒法師",
    "author": "曹松",
    "content": [
      "口宣微密不思議，不是除貪即誡癡。只待外方緣了日，爭看內殿詔來時。周回海樹侵階疾，迢遞江潮應井遲。",
      "必竟懶過高坐寺，未能全讓法雲師。"
    ]
  },
  {
    "volume": 717,
    "sequence": 51,
    "title": "贈道人",
    "author": "曹松",
    "content": [
      "住山因以福為庭，便向山中隱姓名。閬苑駕將雕羽去，洞天贏得綠毛生。日邊腸胃餐霞火，月裏肌膚飲露英。",
      "顧我從來斷浮濁，擬驅雞犬上三清。"
    ]
  },
  {
    "volume": 717,
    "sequence": 52,
    "title": "送乞雨禪師臨遇南游",
    "author": "曹松",
    "content": [
      "活得枯樵耕者知，巡方又欲向天涯。珠穿閩國菩提子，杖把靈峰榔栗枝。春蘚任封降虎石，夜雷從傍養龍池。",
      "生緣在地南浮去，自此孤雲不可期。"
    ]
  },
  {
    "volume": 717,
    "sequence": 53,
    "title": "南海陪鄭司空遊荔園",
    "author": "曹松",
    "content": [
      "荔枝時節出旌斿，南國名園盡興遊。亂結羅紋照襟袖，別含瓊露爽咽喉。葉中新火欺寒食，樹上丹砂勝錦州。",
      "他日為霖不將去，也須圖畫取風流。"
    ]
  },
  {
    "volume": 717,
    "sequence": 54,
    "title": "李郎中林亭",
    "author": "曹松",
    "content": [
      "只向砌邊流野水，樽前上下看魚兒。筍蹊已長過人竹，藤徑從添拂面絲。若許白猿垂近戶，即無紅果壓低枝。",
      "大才必擬逍遙去，更遣何人佐盛時。"
    ]
  },
  {
    "volume": 717,
    "sequence": 55,
    "title": "夜飲",
    "author": "曹松",
    "content": [
      "良宵公子宴蘭堂，濃麝熏人獸吐香。雲帶金龍銜畫燭，星羅銀鳳瀉瓊漿。滿屏珠樹開春景，一曲歌聲繞翠梁。",
      "席上未知簾幕曉，青娥低語指東方。"
    ]
  },
  {
    "volume": 717,
    "sequence": 56,
    "title": "駙馬宅宴罷",
    "author": "曹松",
    "content": [
      "粉牆殘月照宮祠，宴闋銀瓶一半欹。",
      "學語鶯兒飛未穩，放身斜墜綠楊枝。"
    ]
  },
  {
    "volume": 717,
    "sequence": 57,
    "title": "吊建州李員外",
    "author": "曹松",
    "content": [
      "銘旌歸故里，猿鳥亦淒然。已葬桐江月，空回建水船。",
      "客傳為郡日，僧說讀書年。恐有吟魂在，深山古木邊。"
    ]
  },
  {
    "volume": 717,
    "sequence": 58,
    "title": "吊李翰林",
    "author": "曹松",
    "content": [
      "李白雖然成異物，逸名猶與萬方傳。昔朝曾侍玄宗側，大夜應歸賀監邊。山木易高迷故壟，國風長在見遺篇。",
      "投金渚畔春楊柳，自此何人系酒船。"
    ]
  },
  {
    "volume": 717,
    "sequence": 59,
    "title": "山中",
    "author": "曹松",
    "content": [
      "要路豪家非往還，岩門先有不曾關。眾心惟恐地無剩，吾意亦憂天惜閑。白練曳泉窗下石，絳羅垂果枕前山。",
      "樵夫豈解營生業，貴欲自安麋鹿間。"
    ]
  },
  {
    "volume": 717,
    "sequence": 60,
    "title": "山寺引泉",
    "author": "曹松",
    "content": [
      "劈碎琅玕意有餘，細泉高引入香廚。",
      "山僧未肯言根本，莫是銀河漏泄無。"
    ]
  },
  {
    "volume": 717,
    "sequence": 61,
    "title": "友人池上詠蘆",
    "author": "曹松",
    "content": [
      "秋聲誰種得，蕭瑟在池欄。葉澀棲蟬穩，叢疏宿鷺難。",
      "斂煙宜下□，颯吹省先寒。此物生蒼島，令人憶釣竿。"
    ]
  },
  {
    "volume": 717,
    "sequence": 62,
    "title": "商山",
    "author": "曹松",
    "content": [
      "垂白商于原下住，兒孫共死一身忙。",
      "木弓未得長離手，猶與官家射麝香。"
    ]
  },
  {
    "volume": 717,
    "sequence": 63,
    "title": "荊南道中",
    "author": "曹松",
    "content": [
      "十月荒郊雪氣催，依稀愁色認陽臺。游秦分系三條燭，出楚心殊一寸灰。高柳莫遮寒月落，空桑不放夜風回。",
      "如何住在猿聲裏，卻被蟬吟引下來。"
    ]
  },
  {
    "volume": 717,
    "sequence": 64,
    "title": "武德殿朝退望九衢春色",
    "author": "曹松",
    "content": [
      "玉殿朝初退，天街一看春。南山初過雨，北闕淨無塵。",
      "夾道夭桃滿，連溝禦柳新。蘇舒同舜澤，煦嫗並堯仁。",
      "佳氣浮軒蓋，和風襲縉紳。自茲憐萬物，同入發生辰。"
    ]
  },
  {
    "volume": 717,
    "sequence": 65,
    "title": "吊北邙",
    "author": "曹松",
    "content": [
      "山下望山上，夕陽看又曛。無人醫白髮，少地著新墳。",
      "歲代殊相遠，賢愚旋不分。東歸聊一吊，亂木倚寒雲。"
    ]
  },
  {
    "volume": 717,
    "sequence": 66,
    "title": "及第敕下，宴中獻座主杜侍郎",
    "author": "曹松",
    "content": [
      "得召丘牆淚卻頻，若無公道也無因。門前送敕朱衣吏，席上銜杯碧落人。半夜笙歌教泥月，平明桃杏放燒春。",
      "南山雖有歸溪路，爭那酬恩未殺身。"
    ]
  },
  {
    "volume": 717,
    "sequence": 67,
    "title": "梢雲",
    "author": "曹松",
    "content": [
      "殊質資靈貺，陵空發瑞雲。梢梢含樹影，鬱鬱動霞文。",
      "不比因風起，全非觸石分。葉光閑泛灩，枝彩靜氛氳。",
      "隱見心無宰，裴回慶自君。翻飛如可托，長願在橫汾。"
    ]
  },
  {
    "volume": 717,
    "sequence": 68,
    "title": "白角簟",
    "author": "曹松",
    "content": [
      "角簟工夫已到頭，夏來全占滿床秋。若言保惜歸華屋，只合封題寄列侯。學卷曉冰長怕綻，解鋪寒水不教流。",
      "蒲桃錦是瀟湘底，曾得王孫價倍酬。"
    ]
  },
  {
    "volume": 717,
    "sequence": 69,
    "title": "碧角簟",
    "author": "曹松",
    "content": [
      "細皮重疊織霜紋，滑膩鋪床勝錦茵。八尺碧天無點翳，一方青玉絕纖塵。蠅行只恐煙粘足，客臥渾疑水浸身。",
      "五月不教炎氣入，滿堂秋色冷龍鱗。"
    ]
  },
  {
    "volume": 717,
    "sequence": 70,
    "title": "滕王閣春日晚望",
    "author": "曹松",
    "content": [
      "淩春帝子閣，偶眺日移西。浪勢平花塢，帆陰上柳堤。"
    ]
  },
  {
    "volume": 717,
    "sequence": 71,
    "title": "句",
    "author": "曹松",
    "content": [
      "追遊若遇三清樂，行從應妨一日春。（李肇《國史補》",
      "雲：曲江大會，先牒教坊，請奏上禦紫雲樓觀焉。",
      "時或擬作樂，則為之移日，故曹松詩云云）",
      "石脈水流泉滴沙，鬼燈然點松柏花。",
      "鹿眠荒圃寒蕪白，鴉噪殘陽敗葉飛。",
      "華嶽影寒清露掌，海門風急白潮頭。"
    ]
  }
]