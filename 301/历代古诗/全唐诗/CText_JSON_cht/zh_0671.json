[
  {
    "volume": 671,
    "sequence": 1,
    "title": "逢韓喜",
    "author": "唐彥謙",
    "content": [
      "相逢渾不覺，只似茂陵貧。嫋嫋花驕客，瀟瀟雨淨春。",
      "借書消茗困，索句寫梅真。此去青雲上，知君有幾人。"
    ]
  },
  {
    "volume": 671,
    "sequence": 2,
    "title": "夜坐示友",
    "author": "唐彥謙",
    "content": [
      "夜久燭花落，淒聲生遠林。有懷嫌會淺，無事又秋深。",
      "黃葉歸田夢，白頭行路吟。山中亦可樂，不似此同襟。"
    ]
  },
  {
    "volume": 671,
    "sequence": 3,
    "title": "梅亭",
    "author": "唐彥謙",
    "content": [
      "東海窮詩客，西風古驛亭。發從殘歲白，山入故鄉青。",
      "世事徒三窟，兒曹且一經。丁寧速賒酒，煮栗試砂瓶。"
    ]
  },
  {
    "volume": 671,
    "sequence": 4,
    "title": "歲除",
    "author": "唐彥謙",
    "content": [
      "索索風搜客，沉沉雨洗年。殘林生獵跡，歸鳥避窯煙。",
      "節物杯漿外，溪山鬢影前。行藏都未定，筆硯或能捐。"
    ]
  },
  {
    "volume": 671,
    "sequence": 5,
    "title": "詠月",
    "author": "唐彥謙",
    "content": [
      "陰盛此宵中，多為雨與風。坐無風雨至，看與雪霜同。",
      "抱濕離遙海，傾寒向遠空。年年不相值，還似道難通。"
    ]
  },
  {
    "volume": 671,
    "sequence": 6,
    "title": "聞應德茂先離棠溪",
    "author": "唐彥謙",
    "content": [
      "落日蘆花雨，行人谷樹村。青山時問路，紅葉自知門。",
      "苜蓿窮詩味，芭蕉醉墨痕。端知棄城市，經席許頻溫。"
    ]
  },
  {
    "volume": 671,
    "sequence": 7,
    "title": "松",
    "author": "唐彥謙",
    "content": [
      "托根蟠泰華，倚幹蝕莓苔。誰雲山澤間，而無梁棟材。"
    ]
  },
  {
    "volume": 671,
    "sequence": 8,
    "title": "梅",
    "author": "唐彥謙",
    "content": [
      "玉人下瑤台，香風動輕素。畫角弄江城，鳴璫月中墮。"
    ]
  },
  {
    "volume": 671,
    "sequence": 9,
    "title": "蘭二首",
    "author": "唐彥謙",
    "content": [
      "清風搖翠環，涼露滴蒼玉。美人胡不紉，幽香藹空穀。",
      "謝庭漫芳草，楚畹多綠莎。于焉忽相見，歲晏將如何。"
    ]
  },
  {
    "volume": 671,
    "sequence": 10,
    "title": "葡萄",
    "author": "唐彥謙",
    "content": [
      "金穀風露涼，綠珠醉初醒。珠帳夜不收，月明墮清影。"
    ]
  },
  {
    "volume": 671,
    "sequence": 11,
    "title": "春草",
    "author": "唐彥謙",
    "content": [
      "隨夢入池塘，無心在金穀。青風自年年，吹遍天涯綠。"
    ]
  },
  {
    "volume": 671,
    "sequence": 12,
    "title": "漁",
    "author": "唐彥謙",
    "content": [
      "相聚即為鄰，煙火自成簇。約伴過前溪，撐破蘼蕪綠。"
    ]
  },
  {
    "volume": 671,
    "sequence": 13,
    "title": "留別四首",
    "author": "唐彥謙",
    "content": [
      "鵬程三萬里，別酒一千鐘。好景當三月，春光上國濃。",
      "野花紅滴滴，江燕語喃喃。鼓吹翻新調，都亭酒正酣。",
      "登庸趨俊乂，廁用野無遺。起喜賡歌日，明良際會時。",
      "鹽車淹素志，長阪入青雲。老驥春風裏，奔騰獨異群。"
    ]
  },
  {
    "volume": 671,
    "sequence": 14,
    "title": "秋葵",
    "author": "唐彥謙",
    "content": [
      "月瓣團欒剪赭羅，長條排蕊綴鳴珂。",
      "傾陽一點丹心在，承得中天雨露多。"
    ]
  },
  {
    "volume": 671,
    "sequence": 15,
    "title": "春草",
    "author": "唐彥謙",
    "content": [
      "天北天南繞路邊，托根無處不延綿。",
      "萋萋總是無情物，吹綠東風又一年。"
    ]
  },
  {
    "volume": 671,
    "sequence": 16,
    "title": "春日偶成",
    "author": "唐彥謙",
    "content": [
      "dG箏簫管和琵琶，興滿金尊酒量賒。",
      "歌舞留春春似海，美人顏色正如花。"
    ]
  },
  {
    "volume": 671,
    "sequence": 17,
    "title": "秋日感懷",
    "author": "唐彥謙",
    "content": [
      "溪上芙蓉映醉顏，悲秋宋玉鬢毛斑。",
      "無情最恨東流水，暗逐芳年去不還。"
    ]
  },
  {
    "volume": 671,
    "sequence": 18,
    "title": "七夕",
    "author": "唐彥謙",
    "content": [
      "會合無由歎久違，一年一度是緣非。",
      "而予願乞天孫巧，五色紉針補袞衣。"
    ]
  },
  {
    "volume": 671,
    "sequence": 19,
    "title": "懷友",
    "author": "唐彥謙",
    "content": [
      "金井涼生梧葉秋，閑看新月上簾鉤。",
      "冰壺總憶人如玉，目斷重雲十二樓。"
    ]
  },
  {
    "volume": 671,
    "sequence": 20,
    "title": "翡翠",
    "author": "唐彥謙",
    "content": [
      "莎草江汀漫晚潮，翠華香撲水光遙。",
      "玉樓春暖笙歌夜，妝點花鈿上舞翹。"
    ]
  },
  {
    "volume": 671,
    "sequence": 21,
    "title": "詠馬二首",
    "author": "唐彥謙",
    "content": [
      "紫雲團影電飛瞳，駿骨龍媒自不同。",
      "騎過玉樓金轡響，一聲嘶斷落花風。",
      "崚嶒高聳骨如山，遠放春郊苜蓿間。",
      "百戰沙場汗流血，夢魂猶在玉門關。"
    ]
  },
  {
    "volume": 671,
    "sequence": 22,
    "title": "留別",
    "author": "唐彥謙",
    "content": [
      "丹湖湖上送行舟，白雁啼殘蘆葉秋。",
      "採石江頭舊時路，題詩還憶水邊樓。"
    ]
  },
  {
    "volume": 671,
    "sequence": 23,
    "title": "詠竹",
    "author": "唐彥謙",
    "content": [
      "醉臥涼陰沁骨清，石床冰簟夢難成。",
      "月明午夜生虛籟，誤聽風聲是雨聲。"
    ]
  },
  {
    "volume": 671,
    "sequence": 24,
    "title": "憶孟浩然",
    "author": "唐彥謙",
    "content": [
      "郊外淩兢西複東，雪晴驢背興無窮。",
      "句搜明月梨花內，趣入春風柳絮中。"
    ]
  },
  {
    "volume": 671,
    "sequence": 25,
    "title": "寄友三首",
    "author": "唐彥謙",
    "content": [
      "新酒秦淮縮項鯿，淩霄花下共流連。",
      "別來客邸空翹首，細雨春風憶往年。",
      "寒燈孤對擁青氈，牢落何如似客邊。",
      "卻憶花前酣後飲，醉呼明月上遙天。",
      "客裏逢春一惘然，梅花落盡柳如煙。",
      "無情最恨東來雁，底事音書不肯傳。"
    ]
  },
  {
    "volume": 671,
    "sequence": 26,
    "title": "無題十首",
    "author": "唐彥謙",
    "content": [
      "細草鋪茵綠滿堤，燕飛晴日正遲遲。",
      "尋芳陌上花如錦，折得東風第一枝。",
      "錦箏銀甲響鶤弦，勾引春聲上綺筵。",
      "醉倚闌幹花下月，犀梳斜嚲鬢雲邊。",
      "楚雲湘雨會陽臺，錦帳芙蓉向夜開。",
      "吹罷玉簫春似海，一雙彩鳳忽飛來。",
      "春江新水促歸航，惜別花前酒漫觴。",
      "倒盡銀瓶渾不醉，卻憐和淚入愁腸。",
      "誰知別易會應難，目斷青鸞信渺漫。",
      "情似藍橋橋下水，年來流恨幾時幹。",
      "漏滴銅龍夜已深，柳梢斜月弄疏陰。",
      "滿園芳草年年恨，剔盡燈花夜夜心。",
      "夜合庭前花正開，輕羅小扇為誰裁。",
      "多情驚起雙蝴蝶，飛入巫山夢裏來。",
      "憶別悠悠歲月長，酒兵無計敵愁腸。",
      "柔絲漫折長亭柳，綰得同心欲寄將。",
      "楊柳青青映畫樓，翠眉終日鎖離愁。",
      "杜鵑啼落枝頭月，多為傷春恨不休。",
      "雲色鮫綃拭淚顏，一簾春雨杏花寒。",
      "幾時重會鴛鴦侶，月下吹笙和彩鸞。"
    ]
  },
  {
    "volume": 671,
    "sequence": 27,
    "title": "寄同上人",
    "author": "唐彥謙",
    "content": [
      "高高山頂寺，更有最高人。定起松鳴屋，吟圓月上身。",
      "雲藏三伏熱，水散百溪津。曾乞蘭花供，無書又過春。"
    ]
  },
  {
    "volume": 671,
    "sequence": 28,
    "title": "夜坐",
    "author": "唐彥謙",
    "content": [
      "愁鬢丁年白，寒燈丙夜青。不眠驚戍鼓，久客厭郵鈴。",
      "洶洶城噴海，疏疏屋漏星。十年窮父子，相守慰飄零。"
    ]
  },
  {
    "volume": 671,
    "sequence": 29,
    "title": "吊方幹處士二首",
    "author": "唐彥謙",
    "content": [
      "不謂高名下，終全玉雪身。交猶及前輩，語不似今人。",
      "別號行鳴雁，遺編感獲麟。斂衣應自定，只著古衣巾。",
      "不比他人死，何詩可挽君。淵明元懶仕，東野別攻文。",
      "滄海諸公淚，青山處士墳。相看莫浪哭，私諡有前聞。"
    ]
  },
  {
    "volume": 671,
    "sequence": 30,
    "title": "題證道寺",
    "author": "唐彥謙",
    "content": [
      "彎環青徑斜，自是野僧家。滿澗洗岩液，插天排石牙。",
      "爐寒餘柏子，架靜落藤花。記得逃兵日，門多貴客車。"
    ]
  },
  {
    "volume": 671,
    "sequence": 31,
    "title": "宿趙gj別業",
    "author": "唐彥謙",
    "content": [
      "溪山兵後縣，風雪旅中人。迫夜愁嚴鼓，沖寒托軟巾。",
      "摧藏名字在，疏率饌殽真。今代徐元直，高風自可親。"
    ]
  },
  {
    "volume": 671,
    "sequence": 32,
    "title": "原上",
    "author": "唐彥謙",
    "content": [
      "危橋橫古渡，村野帶平林。野鶩寒塘靜，山禽曉樹深。",
      "雨微風矗□，雲暗雪侵尋。安道門前水，清遊豈獨吟。"
    ]
  },
  {
    "volume": 671,
    "sequence": 33,
    "title": "寄台省知己",
    "author": "唐彥謙",
    "content": [
      "久懷聲籍甚，千里致雙魚。宦路終推轂，親幃且著書。",
      "才名賈太傅，文學馬相如。轍跡東巡海，何時適我閭。"
    ]
  },
  {
    "volume": 671,
    "sequence": 34,
    "title": "自詠",
    "author": "唐彥謙",
    "content": [
      "白髮三千丈，青春四十年。兩牙搖欲落，雙膝痹如攣。",
      "強仕非時彥，無聞惜昔賢。自期終見惡，未忍舍遺編。"
    ]
  },
  {
    "volume": 671,
    "sequence": 35,
    "title": "游陽明洞呈王理得諸君",
    "author": "唐彥謙",
    "content": [
      "禹穴蒼茫不可探，人傳靈笈鎖煙嵐。初晴鶴點青邊嶂，欲雨龍移黑處潭。北半齋壇天寂寂，東風仙洞草毿毿。",
      "堪憐尹叟非關吏，猶向江南逐老聃。"
    ]
  },
  {
    "volume": 671,
    "sequence": 36,
    "title": "新豐",
    "author": "唐彥謙",
    "content": [
      "沛中歌舞百餘人，帝業功成裏巷新。半夜素靈先哭楚，一星遺火下燒秦。貔貅掃盡無三戶，雞犬歸來識四鄰。",
      "惆悵故園前事遠，曉風長路起埃塵。"
    ]
  },
  {
    "volume": 671,
    "sequence": 37,
    "title": "拜越公墓因游定水寺有懷源老",
    "author": "唐彥謙",
    "content": [
      "越公已作飛仙去，猶得潭潭好墓田。老樹背風深拓地，野雲依海細分天。青峰曉接鳴鐘寺，玉井秋澄試茗泉。",
      "我與源公舊相識，遺言瀟灑有人傳。"
    ]
  },
  {
    "volume": 671,
    "sequence": 38,
    "title": "任潛謀隱之作",
    "author": "唐彥謙",
    "content": [
      "江邊秋日逢任子，大理索詩吾欲忘。為問山資何次第，只餘丹訣轉淒涼，黃金范蠡曾辭祿，白首虞翻未信方。",
      "千古浮雲共歸思，曉風城郭水花香。"
    ]
  },
  {
    "volume": 671,
    "sequence": 39,
    "title": "晚秋遊中溪",
    "author": "唐彥謙",
    "content": [
      "淡竹岡前沙雁飛，小花尖下柘丸肥。山雲不卷雨自薄，天氣欲寒人正歸。招伴只須新稻酒，臨風猶有舊苔磯。",
      "故人舊業依稀在，怪石老松今是非。"
    ]
  },
  {
    "volume": 671,
    "sequence": 40,
    "title": "寄陳少府兼簡叔高",
    "author": "唐彥謙",
    "content": [
      "懷人路絕雲歸海，避俗門深草蔽丘。萬事漸消閒客夢，一年虛白少年頭。山螿啼緩從除架，淮雁來多莫上樓。",
      "近日鄰家有新釀，每逢詩伴得淹留。"
    ]
  },
  {
    "volume": 671,
    "sequence": 41,
    "title": "過清涼寺王導墓下",
    "author": "唐彥謙",
    "content": [
      "江左風流廊廟人，荒墳拋與梵宮鄰。多年羊虎猶眠石，敗壁貂蟬只貯塵。萬古雲山同白骨，一庭花木自青春。",
      "永思陵下猶淒切，廢屋寒風吹野薪。"
    ]
  },
  {
    "volume": 671,
    "sequence": 42,
    "title": "第三溪",
    "author": "唐彥謙",
    "content": [
      "日晏霜濃十二月，林疏石瘦第三溪。雲沙有徑縈寒燒，松屋無人聞晝雞。幾聚衣冠埋作土，當年歌舞醉如泥。",
      "早知涉世真成夢，不棄山田春雨犁。"
    ]
  },
  {
    "volume": 671,
    "sequence": 43,
    "title": "蒲津河亭",
    "author": "唐彥謙",
    "content": [
      "宿雨清秋霽景澄，廣亭高樹向晨興。煙橫博望乘槎水，日上文王避雨陵。孤棹夷猶期獨往，曲闌愁絕每長憑。",
      "思鄉懷古多傷別，況此哀吟意不勝。"
    ]
  },
  {
    "volume": 671,
    "sequence": 44,
    "title": "毗陵道中",
    "author": "唐彥謙",
    "content": [
      "百年只有百清明，狼狽今年又避兵。煙火誰開寒食禁，簪裾那複麗人行。禾麻地廢生邊氣，草木春寒起戰聲。",
      "渺渺飛鴻天斷處，古來還是闔閭城。"
    ]
  },
  {
    "volume": 671,
    "sequence": 45,
    "title": "越城待旦",
    "author": "唐彥謙",
    "content": [
      "策策虛樓竹隔明，悲來輾轉向誰傾。天寒胡雁出萬里，月落越雞啼四更。為底朱顏成老色，看人青史上新名。",
      "清溪白石村村有，五尺烏犍托此生。"
    ]
  },
  {
    "volume": 671,
    "sequence": 46,
    "title": "過浩然先生墓",
    "author": "唐彥謙",
    "content": [
      "人間萬卷龐眉老，眼見堂堂入草萊。行客須當下馬過，故交誰複裹雞來。山花不語如聽講，溪水無情自薦哀。",
      "猶勝黃金買碑碣，百年名字已煙埃。"
    ]
  },
  {
    "volume": 671,
    "sequence": 47,
    "title": "贈孟德茂",
    "author": "唐彥謙",
    "content": [
      "江海悠悠雪欲飛，抱書空出又空歸。沙頭人滿鷗應笑，船上酒香魚正肥。塵土竟成誰計是，山林又悔一年非。",
      "平生萬卷應夫子，兩世功名窮布衣。"
    ]
  },
  {
    "volume": 671,
    "sequence": 48,
    "title": "秋霽豐德寺與玄貞師詠月",
    "author": "唐彥謙",
    "content": [
      "露冷風輕霽魄圓，高樓更在碧山巔。四溟水合疑無地，八月槎通好上天。黯黯星辰環紫極，喧喧朝市匝青煙。",
      "夜深獨與岩僧語，群動消聲舉世眠。"
    ]
  },
  {
    "volume": 671,
    "sequence": 49,
    "title": "長陵",
    "author": "唐彥謙",
    "content": [
      "長安高闕此安劉，祔葬累累盡列侯。豐上舊居無故裏，沛中原廟對荒丘。耳聞明主提三尺，眼見愚民盜一壞。",
      "千載腐儒騎瘦馬，渭城斜月重回頭。"
    ]
  },
  {
    "volume": 671,
    "sequence": 50,
    "title": "留別",
    "author": "唐彥謙",
    "content": [
      "西入潼關路，何時更盍簪。年來人事改，老去鬢毛侵。",
      "花染離筵淚，葵傾報國心。龍潭千尺水，不似別情深。"
    ]
  },
  {
    "volume": 671,
    "sequence": 51,
    "title": "宿獨留",
    "author": "唐彥謙",
    "content": [
      "日晚宿留城，人家半掩門。群鴉棲老樹，一犬吠荒村。",
      "爭買魚添價，新篘酒帶渾。船頭對新月，誰與共清論。"
    ]
  },
  {
    "volume": 671,
    "sequence": 52,
    "title": "客中感懷",
    "author": "唐彥謙",
    "content": [
      "客路三千里，西風兩鬢塵。貪名笑吳起，說國歎蘇秦。",
      "托興非耽酒，思家豈為蓴。可憐今夜月，獨照異鄉人。"
    ]
  },
  {
    "volume": 671,
    "sequence": 53,
    "title": "過三山寺",
    "author": "唐彥謙",
    "content": [
      "三山江上寺，宮殿望岧嶢。石徑侵高樹，沙灘半種苗。",
      "一僧歸晚日，群鷺宿寒潮。遙聽風鈴語，興亡話六朝。"
    ]
  },
  {
    "volume": 671,
    "sequence": 54,
    "title": "望夫石",
    "author": "唐彥謙",
    "content": [
      "江上見危磯，人形立翠微。妾來終日望，夫去幾時歸。",
      "明月空懸鏡，蒼苔漫補衣。可憐雙淚眼，千古斷斜暉。"
    ]
  },
  {
    "volume": 671,
    "sequence": 55,
    "title": "過湖口",
    "author": "唐彥謙",
    "content": [
      "江湖分兩路，此地是通津。雲淨山浮翠，風高浪潑銀。",
      "人行俱是客，舟住即為鄰。俯仰煙波內，蜉蝣寄此身。"
    ]
  },
  {
    "volume": 671,
    "sequence": 56,
    "title": "夜泊東溪有懷",
    "author": "唐彥謙",
    "content": [
      "水昏天色晚，崖下泊行舟。獨客傷歸雁，孤眠歎野鷗。",
      "溪聲牽別恨，鄉夢惹離愁。酒醒推篷坐，淒涼望女牛。"
    ]
  },
  {
    "volume": 671,
    "sequence": 57,
    "title": "登廬山",
    "author": "唐彥謙",
    "content": [
      "五老峰巔望，天涯在目前。湘潭浮夜雨，巴蜀暝寒煙。",
      "泰華根同峙，嵩衡脈共聯。憑虛有仙骨，日月看推遷。"
    ]
  },
  {
    "volume": 671,
    "sequence": 58,
    "title": "金陵九日",
    "author": "唐彥謙",
    "content": [
      "野菊西風滿路香，雨花臺上集壺觴。九重天近瞻鐘阜，五色雲中望建章。綠酒莫辭今日醉，黃金難買少年狂。",
      "清歌驚起南飛雁，散作秋聲送夕陽。"
    ]
  },
  {
    "volume": 671,
    "sequence": 59,
    "title": "遊清涼寺",
    "author": "唐彥謙",
    "content": [
      "白雲紅樹路紆縈，古殿長廊次第行。南望水連桃葉渡，北來山枕石頭城。一塵不到心源淨，萬有俱空眼界清。",
      "竹院逢僧舊曾識，旋披禪衲為相迎。"
    ]
  },
  {
    "volume": 671,
    "sequence": 60,
    "title": "高平九日",
    "author": "唐彥謙",
    "content": [
      "雲淨南山紫翠浮，憑陵絕頂望悠悠。偶逢佳節牽詩興，漫把芳尊遣客愁。霜染鴉楓迎日醉，寒沖涇水帶冰流。",
      "烏紗頻岸西風裏，笑插黃花滿鬢秋。"
    ]
  },
  {
    "volume": 671,
    "sequence": 61,
    "title": "金陵懷古",
    "author": "唐彥謙",
    "content": [
      "碧樹涼生宿雨收，荷花荷葉滿汀洲。登高有酒渾忘醉，慨古無言獨倚樓。宮殿六朝遺古跡，衣冠千古漫荒丘。",
      "太平時節殊風景，山自青青水自流。"
    ]
  },
  {
    "volume": 671,
    "sequence": 62,
    "title": "道中逢故人",
    "author": "唐彥謙",
    "content": [
      "蘭陵市上忽相逢，敘別殷勤興倍濃。良會若同雞黍約，暫時不放酒杯空。愁牽白髮三千丈，路入青山幾萬重。",
      "行色一鞭催去馬，畫橋嘶斷落花風。"
    ]
  },
  {
    "volume": 671,
    "sequence": 63,
    "title": "早行遇雪",
    "author": "唐彥謙",
    "content": [
      "下馬天未明，風高雪何急。須臾路欲迷，頃刻山盡白。",
      "雞犬寂無聲，曙光射寒色。荒村絕煙火，髯凍布袍濕。",
      "王事不可緩，行行動淒惻。"
    ]
  },
  {
    "volume": 671,
    "sequence": 64,
    "title": "樊登見寄四首",
    "author": "唐彥謙",
    "content": [
      "新辭翦秋水，洗我胸中塵。無由愜良會，極目空懷人。",
      "醉來拔劍歌，字字皆陽春。",
      "輕黃著柳條，新春喜更始。感時重搔首，悵望不能已。",
      "無由托深情，傾瀉芳尊裏。",
      "明月入我室，天風吹我袍。良夜最岑寂，旅況何蕭條。",
      "馳情望海波，一鶴鳴九皋。",
      "悠悠括城北，眄眄岩泉西。宿草暝煙綠，苦竹含雲低。",
      "幽懷不可托，鷓鴣空自啼。"
    ]
  },
  {
    "volume": 671,
    "sequence": 65,
    "title": "春風四首",
    "author": "唐彥謙",
    "content": [
      "春風吹愁端，散漫不可收。不如古溪水，只望鄉江流。",
      "新花紅爍爍，舊花滿山白。昔日金張門，狼藉餘廢宅。",
      "回頭語春風，莫向新花叢。我見朱顏人，多金亦成翁。",
      "多金不足惜，丹砂亦何益。更種明年花，春風自相識。"
    ]
  },
  {
    "volume": 671,
    "sequence": 66,
    "title": "感物二首",
    "author": "唐彥謙",
    "content": [
      "騄驥初失群，亦自矜趫騰。俯仰歲時久，帖然困蚊蠅。",
      "豪鯨逸其穴，尺水成滄溟。豈無魚鱉交，望望為所憎。",
      "物理有翕張，達人同廢興。幸無怵迫憂，聊複曲吾肱。",
      "魚目出泥沙，空村百金珍。豫章值擁輳，細細供蒸薪。",
      "論材何必多，適用即能神。托交何必深，寡求永相親。",
      "鮑叔拙羈魯，張生窮厄陳。茫然扳援際，豈意出風塵。"
    ]
  },
  {
    "volume": 671,
    "sequence": 67,
    "title": "和陶淵明貧士詩七首",
    "author": "唐彥謙",
    "content": [
      "貧賤如故舊，少壯即相依。中心不敢厭，但覺少光輝。",
      "向來乘時士，亦有能奮飛。一朝權勢歇，欲退無所歸。",
      "不如行其素，辛苦奈寒饑。人生系天運，何用發深悲。",
      "我居在窮巷，來往無華軒。辛勤衣食物，出此二畝園。",
      "薤菘郁朝露，桑柘浮春煙。以茲亂心曲，智計無他奸。",
      "擇勝不在奢，興至發清言。相逢樵牧徒，混混誰愚賢。",
      "松風四山來，清宵響瑤琴。聽之不能寐，中有怨歎音。",
      "旦起繞其樹，磈砢不計尋。清陰可敷席，有酒誰與斟。",
      "由來大度士，不受流俗侵。浩歌相倡答，慰此霜雪心。",
      "中年涉事熟，欲學唾面婁。逡巡避少年，赴穢不敢酬。",
      "旁人籲已甚，自喜計慮周。微勞消厚疚，殘辱勝深憂。",
      "從知為下安，處上反無儔。人生各有志，勇懦從所求。",
      "古人重畎畝，有祿不待幹。德成祿自至，釋耒列王官。",
      "不仕亦不貧，本自足饔餐。後世恥躬耕，號呼脫饑寒。",
      "我生千祀後，念此愧在顏。為農倘可飽，何用出柴關。",
      "村郊多父老，面垢頭如蓬。我嘗使之年，言語不待工。",
      "古來名節士，敢望彭城龔。有叟誚其後，更恨道不通。",
      "鄙哉譊譊者，為隘不為通。低頭拜野老，負米吾願從。",
      "去年秋事荒，販糴仰鄰州。健者道路間，什百成朋儔。",
      "今年漸向熟，庶幾民不流。書生自無田，與眾同喜憂。",
      "作詩勞鄰曲，有倡誰與酬。亦無采詩者，此修何可修。"
    ]
  },
  {
    "volume": 671,
    "sequence": 68,
    "title": "舟中望紫岩",
    "author": "唐彥謙",
    "content": [
      "近山如畫牆，遠山如帚長。我從雲中來，回頭白茫茫。",
      "惜去乃爾覺，常時自相忘。相忘豈不佳，遣此懷春傷。",
      "飄灑從何來，衣巾濕微涼。初疑風雨集，冉冉游塵黃。",
      "無歸亦自可，信美非吾鄉。登舟望東雲，猶向帆端翔。"
    ]
  },
  {
    "volume": 671,
    "sequence": 69,
    "title": "九日遊中溪",
    "author": "唐彥謙",
    "content": [
      "悠悠循澗行，磊磊據石坐。林垂短長雲，山綴丹碧顆。",
      "蓼花最無數，照水嬌婀娜。何知是節序，風日自清妥。",
      "群童競時新，萬果間蔬蓏。欣然為之醉，烏帽危不墮。",
      "此日山中懷，孟公不如我。"
    ]
  },
  {
    "volume": 671,
    "sequence": 70,
    "title": "六月十三日上陳微博士",
    "author": "唐彥謙",
    "content": [
      "驕雲飛散雨，隨風為有無。老農終歲心，望施在須臾。",
      "平生官田粟，長此禮義軀。置之且勿戚，一飽任妻孥。",
      "青青澤中蒲，九夏氣淒寒。翾翾翠碧羽，照影蒼溪間。",
      "巢由薄天下，俗士榮一官。小大各有適，自全良獨難。",
      "窮居無公憂，私此長夏日。蚊蠅如俗子，正爾相妒嫉。",
      "麾驅非吾任，遁避亦無術。惟當俟其定，靜坐萬慮一。"
    ]
  },
  {
    "volume": 671,
    "sequence": 71,
    "title": "宿田家",
    "author": "唐彥謙",
    "content": [
      "落日下遙峰，荒村倦行履。停車息茅店，安寢正鼾睡。",
      "忽聞扣門急，雲是下鄉隸。公文捧花柙，鷹隼駕聲勢。",
      "良民懼官府，聽之肝膽碎。阿母出搪塞，老腳走顛躓。",
      "小心事延款，□餘糧複匱。東鄰借種雞，西舍覓芳醑。",
      "再飯不厭飽，一飲直呼醉。明朝怯見官，苦苦燈前跪。",
      "使我不成眠，為渠滴清淚。民膏日已瘠，民力日愈弊。",
      "空懷伊尹心，何補堯舜治。"
    ]
  },
  {
    "volume": 671,
    "sequence": 72,
    "title": "夏日訪友",
    "author": "唐彥謙",
    "content": [
      "堤樹生晝涼，濃陰撲空翠。孤舟喚野渡，村疃入幽邃。",
      "高軒俯清流，一犬隔花吠。童子立門牆，問我向何處。",
      "主人聞故舊，出迎時倒屣。驚迓敘間闊，屈指越寒暑。",
      "殷勤為延款，偶爾得良會。春盤擘紫蝦，冰鯉斫銀鱠。",
      "荷梗白玉香，荇菜青絲脆。臘酒擊泥封，羅列總新味。",
      "移席臨湖濱，對此有佳趣。流連送深杯，賓主共忘醉。",
      "清風岸烏紗，長揖謝君去。世事如浮雲，東西渺煙水。"
    ]
  },
  {
    "volume": 671,
    "sequence": 73,
    "title": "遊南明山",
    "author": "唐彥謙",
    "content": [
      "久聞南明山，共慕南明寺。幾度欲登臨，日逐擾人事。",
      "於焉偶閒暇，鳴轡忽相聚。乘興樂遨遊，聊此托佳趣。",
      "涉水渡溪南，迢遙翠微裏。石磴千疊斜，峭壁半空起。",
      "白雲鎖峰腰，紅葉暗溪嘴。長藤絡虛岩，疏花映寒水。",
      "金銀拱梵刹，丹青照廊宇。石樑臥秋溟，風鈴作簷語。",
      "深洞結苔陰，嵐氣滴晴雨。羊腸轉咫尺，鳥道轉千里。",
      "屈曲到禪房，上人喜延佇。香分宿火熏，茶汲清泉煮。",
      "投閑息萬機，三生有宿契。行廚出盤飧，擔甕倒芳醑。",
      "脫冠掛長松，白石藉憑倚。宦途勞營營，暫此滌塵慮。",
      "鬮令促傳觴，投壺更聯句。興來較勝負，醉後忘爾汝。",
      "忽聞吼蒲牢，落日下雲嶼。長嘯出煙蘿，揚鞭賦歸去。"
    ]
  },
  {
    "volume": 671,
    "sequence": 74,
    "title": "索蝦",
    "author": "唐彥謙",
    "content": [
      "姑孰多紫蝦，獨有湖陽優。出產在四時，極美宜於秋。",
      "雙箝鼓繁須，當頂抽長矛。鞠躬見湯王，封作朱衣侯。",
      "所以供盤餐，羅列同珍羞。蒜友日相親，瓜朋時與儔。",
      "既名釣詩釣，又作鉤詩鉤。于時同相訪，數日承款留。",
      "厭飲多美味，獨此心相投。別來歲雲久，馳想空悠悠。",
      "銜杯動遐思，uT口涎空流。封緘托雙鯉，於焉來遠求。",
      "慷慨胡隱君，果肯分惠否。"
    ]
  },
  {
    "volume": 671,
    "sequence": 75,
    "title": "采桑女",
    "author": "唐彥謙",
    "content": [
      "春風吹蠶細如蟻，桑芽才努青鴉嘴。侵晨探采誰家女，手挽長條淚如雨。去歲初眠當此時，今歲春寒葉放遲。",
      "愁聽門外催裏胥，官家二月收新絲。"
    ]
  },
  {
    "volume": 671,
    "sequence": 76,
    "title": "送許戶曹",
    "author": "唐彥謙",
    "content": [
      "沙頭小燕鳴春和，楊柳垂絲煙倒拖。將軍樓船發浩歌，雲檣高插天嵯峨。白虹走香傾翠壺，勸飲花前金叵羅。",
      "神鼇駕粟升天河，新承雨澤浮恩波。"
    ]
  },
  {
    "volume": 671,
    "sequence": 77,
    "title": "詠葡萄",
    "author": "唐彥謙",
    "content": [
      "西園晚霽浮嫩涼，開尊漫摘葡萄嘗。滿架高撐紫絡索，一枝斜嚲金琅璫。天風颼颼葉栩栩，蝴蝶聲幹作晴雨。",
      "神蛟清夜蟄寒潭，萬片濕雲飛不起。石家美人金谷游，羅幃翠幕珊瑚鉤。玉盤新薦入華屋，珠帳高懸夜不收。",
      "勝遊記得當年景，清氣逼人毛骨冷。笑呼明鏡上遙天，醉倚銀床弄秋影。"
    ]
  },
  {
    "volume": 671,
    "sequence": 78,
    "title": "蟹",
    "author": "唐彥謙",
    "content": [
      "湖田十月清霜墮，晚稻初香蟹如虎。扳罾拖網取賽多，篾簍挑將水邊貨。縱橫連爪一尺長，秀凝鐵色含湖光。",
      "蟛蜞石蟹已曾食，使我一見驚非常。買之最厭黃髯老，償價十錢尚嫌少。漫誇豐味過蝤蛑，尖臍猶勝團臍好。",
      "充盤煮熟堆琳琅，橙膏醬渫調堪嘗。一鬥擘開紅玉滿，雙螯uT出瓊酥香。岸頭沽得泥封酒，細嚼頻斟弗停手。",
      "西風張翰苦思鱸，如斯豐味能知否？物之可愛尤可憎，嘗聞取刺於青蠅。無腸公子固稱美，弗使當道禁橫行。"
    ]
  },
  {
    "volume": 671,
    "sequence": 79,
    "title": "敘別",
    "author": "唐彥謙",
    "content": [
      "譙樓夜促蓮花漏，樹陰搖月蛟螭走。蟠拏對月吸深杯，月府清虛玉兔吼。翠盤擘脯胭脂香，碧碗敲冰分蔗漿。",
      "十載番思舊時事，好懷不似當年狂。夜合花香開小院，坐愛涼風吹醉面。酒中彈劍發清歌，白髮年來為愁變。"
    ]
  }
]