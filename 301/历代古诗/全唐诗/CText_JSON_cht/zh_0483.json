[
  {
    "volume": 483,
    "sequence": 1,
    "title": "江南暮春寄家",
    "author": "李紳",
    "content": [
      "雒陽城見梅迎雪，魚口橋逢雪送梅。劍水寺前芳草合，鏡湖亭上野花開。江鴻斷續翻雲去，海燕差池拂水回。",
      "想得心知近寒食，潛聽喜鵲望歸來。"
    ]
  },
  {
    "volume": 483,
    "sequence": 2,
    "title": "奉酬樂天立秋夕有懷見寄",
    "author": "李紳",
    "content": [
      "深夜星漢靜，秋風初報涼。階篁淅瀝響，露葉參差光。",
      "冰兔半升魄，銅壺微滴長。薄帷乍飄卷，襟帶輕搖颺。",
      "此際昏夢清，斜月滿軒房。屣履步前楹，劍戟森在行。",
      "重城宵正分，號鼓互相望。獨坐有所思，夫君鸞鳳章。",
      "天津落星河，一葦安可航。龍泉白玉首，魚服黃金裝。",
      "報國未知效，惟鵜徒在梁。裴回顧戎旃，顥氣生東方。",
      "衰葉滿欄草，斑毛盈鏡霜。羸牛未脫轅，老馬強騰驤。",
      "吟君白雪唱，慚愧巴人腸。"
    ]
  },
  {
    "volume": 483,
    "sequence": 3,
    "title": "山出雲",
    "author": "李紳",
    "content": [
      "杳靄祥雲起，飄颺翠嶺新。縈峰開石秀，吐葉間松春。",
      "林靜翻空少，山明度嶺頻。回崖時掩鶴，幽澗或隨人。",
      "姑射朝凝雪，陽臺晚伴神。悠悠九霄上，應坐玉京賓。"
    ]
  },
  {
    "volume": 483,
    "sequence": 4,
    "title": "上党奏慶雲見",
    "author": "李紳",
    "content": [
      "飛龍久馭宇，真氣尚興雲。五色傳嘉瑞，千齡表聖君。",
      "從風忽蕭索，依漢更氛氳。影徹天初霽，光鮮日未曛。",
      "表祥近自遠，垂化聚還分。寧作無依者，空傳陶令文。"
    ]
  },
  {
    "volume": 483,
    "sequence": 5,
    "title": "華山慶雲見",
    "author": "李紳",
    "content": [
      "聖主祠名岳，高峰發慶雲。金柯初繚繞，玉葉漸氛氳。",
      "氣色含珠日，晴夫吐翠雰。依稀來鶴態，仿佛列山群。",
      "萬樹流光影，千潭寫錦文。蒼生欣有望，祥瑞在吾君。"
    ]
  },
  {
    "volume": 483,
    "sequence": 6,
    "title": "欲到西陵寄王行周",
    "author": "李紳",
    "content": [
      "西陵沙岸回流急，船底粘沙去岸遙。驛吏遞呼催下纜，棹郎閑立道齊橈。猶瞻伍相青山廟，未見雙童白鶴橋。",
      "欲責舟人無次第，自知貪酒過春潮。"
    ]
  },
  {
    "volume": 483,
    "sequence": 7,
    "title": "華頂",
    "author": "李紳",
    "content": [
      "欲向仙峰煉九丹，獨瞻華頂禮仙壇。石標琪樹淩空碧，水掛銀河映月寒。天外鶴聲隨絳節，洞中雲氣隱琅玕。",
      "浮生未有從師地，空誦仙經想羽翰。"
    ]
  },
  {
    "volume": 483,
    "sequence": 8,
    "title": "鶯鶯歌",
    "author": "李紳",
    "content": [
      "伯勞飛遲燕飛疾，垂楊綻金花笑日。綠窗嬌女字鶯鶯，金雀婭鬟年十七。黃姑上天阿母在，寂寞霜姿素蓮質。",
      "門掩重關蕭寺中，芳草花時不曾出。"
    ]
  },
  {
    "volume": 483,
    "sequence": 9,
    "title": "贈毛仙翁",
    "author": "李紳",
    "content": [
      "憶昔我祖神仙主，玄元皇帝周柱史。曾師軒黃友堯湯，混跡和光佐周武。周之天子無仙氣，成武康昭都瞥爾。",
      "穆王粗識神仙事，八極輪蹄方逞志。鶴發韜真世不知，日月星辰幾回死。金鼎作丹丹化碧，三萬六千神入宅。",
      "仙兄受術幾千年，已是當時駕鴻客。海光悠容天路長，春風玉女開宮院。紫筆親教書姓名，玉皇詔刻青金簡。",
      "桂窗一別三千春，秦妃鏡裏娥眉新。忽控香虯天上去，海隅劫石霄花塵。一從仙駕辭中土，頑日昏風老無主。",
      "九州爭奪無時休，八駿垂頭避豺虎。我亦玄元千世孫，眼穿望斷蒼煙根。花麟白鳳竟冥寞，飛春走月勞神昏。",
      "百年命促奔馬疾，愁腸盤結心摧崒。今朝稽首拜仙兄，願贈丹砂化秋骨。"
    ]
  },
  {
    "volume": 483,
    "sequence": 10,
    "title": "和晉公三首",
    "author": "李紳",
    "content": [
      "鳳儀常欲附，蚊力自知微。願假樽罍末，膺門自此依。",
      "貂蟬公獨步，鴛鷺我同群。插羽先飛酒，交鋒便著文。",
      "窮陰初莽蒼，離思漸氛氳。殘雪午橋岸，斜陽伊水濱。"
    ]
  },
  {
    "volume": 483,
    "sequence": 11,
    "title": "古風二首",
    "author": "李紳",
    "content": [
      "春種一粒粟，秋成萬顆子。四海無閒田，農夫猶餓死。",
      "鋤禾日當午，汗滴禾下土。誰知盤中餐，粒粒皆辛苦。"
    ]
  },
  {
    "volume": 483,
    "sequence": 12,
    "title": "柳二首",
    "author": "李紳",
    "content": [
      "陶令門前罥接籬，亞夫營裏拂朱旗。",
      "人事推移無舊物，年年春至綠垂絲。",
      "千條垂柳拂金絲，日暖牽風葉學眉。",
      "愁見花飛狂不定，還同輕薄五陵兒。"
    ]
  },
  {
    "volume": 483,
    "sequence": 13,
    "title": "題白樂天文集",
    "author": "李紳",
    "content": [
      "寄玉蓮花藏，緘珠貝葉扃。院閑容客讀，講倦許僧聽。",
      "部列雕金榜，題存刻石銘。永添鴻寶集，莫雜小乘經。"
    ]
  },
  {
    "volume": 483,
    "sequence": 14,
    "title": "答章孝標",
    "author": "李紳",
    "content": [
      "假金方用真金鍍，若是真金不鍍金。",
      "十載長安得一第，何須空腹用高心。"
    ]
  },
  {
    "volume": 483,
    "sequence": 15,
    "title": "朱槿花",
    "author": "李紳",
    "content": [
      "瘴煙長暖無霜雪，槿豔繁花滿樹紅。",
      "每歎芳菲四時厭，不知開落有春風。"
    ]
  },
  {
    "volume": 483,
    "sequence": 16,
    "title": "至潭州聞猿",
    "author": "李紳",
    "content": [
      "昔陪天上三清客，今作端州萬里人。",
      "湘浦更聞猿夜嘯，斷腸無淚可沾巾。"
    ]
  },
  {
    "volume": 483,
    "sequence": 17,
    "title": "江亭",
    "author": "李紳",
    "content": [
      "瘴江昏霧連天合，欲作家書更斷腸。",
      "今日病身悲狀候，豈能埋骨向炎荒。"
    ]
  },
  {
    "volume": 483,
    "sequence": 18,
    "title": "紅蕉花",
    "author": "李紳",
    "content": [
      "紅蕉花樣炎方識，瘴水溪邊色最深。",
      "葉滿叢深殷似火，不唯燒眼更燒心。"
    ]
  },
  {
    "volume": 483,
    "sequence": 19,
    "title": "憶漢月",
    "author": "李紳",
    "content": [
      "花開花落無時節，春去春來有底憑。",
      "燕子不藏雷不蟄，燭煙昏霧暗騰騰。"
    ]
  },
  {
    "volume": 483,
    "sequence": 20,
    "title": "端州江亭得家書二首",
    "author": "李紳",
    "content": [
      "雨中鵲語喧江樹，風處蛛絲颺水潯。",
      "開拆遠書何事喜，數行家信抵千金。",
      "長安別日春風早，嶺外今來白露秋。",
      "莫道淮南悲木葉，不聞搖落更堪愁。"
    ]
  },
  {
    "volume": 483,
    "sequence": 21,
    "title": "聞猿",
    "author": "李紳",
    "content": [
      "見說三聲巴峽深，此時行者盡沾襟。",
      "端州江口連雲處，始信哀猿傷客心。"
    ]
  },
  {
    "volume": 483,
    "sequence": 22,
    "title": "贈韋金吾",
    "author": "李紳",
    "content": [
      "自報金吾主禁兵，腰間寶劍重橫行。",
      "接輿也是狂歌客，更就將軍乞一聲。"
    ]
  },
  {
    "volume": 483,
    "sequence": 23,
    "title": "長門怨",
    "author": "李紳",
    "content": [
      "宮殿沉沉曉欲分，昭陽更漏不堪聞。",
      "珊瑚枕上千行淚，不是思君是恨君。"
    ]
  },
  {
    "volume": 483,
    "sequence": 24,
    "title": "龜山寺魚池",
    "author": "李紳",
    "content": [
      "汲水添池活白蓮，十千鬐鬣盡生天。",
      "凡庸不識慈悲意，自葬江魚入九泉。",
      "剃發多緣是代耕，好聞人死惡人生。",
      "祇園說法無高下，爾輩何勞尚世情。"
    ]
  },
  {
    "volume": 483,
    "sequence": 25,
    "title": "賦月",
    "author": "李紳",
    "content": [
      "月。光輝，皎潔。耀乾坤，靜空闊。圓滿中秋，玩爭詩哲。",
      "玉兔鏑難穿，桂枝人共折。萬象照乃無私，瓊台豈遮君謁。",
      "抱琴對彈別鶴聲，不得知音聲不切。"
    ]
  },
  {
    "volume": 483,
    "sequence": 26,
    "title": "句",
    "author": "李紳",
    "content": [
      "君詠風月夕，余當童稚年。閑窗讀書罷，偷詠左司篇。",
      "（韋應物為滁州刺史，有《登北樓》詩。紳後為刺史繼和，存句止此，見《方輿勝覽》）"
    ]
  }
]