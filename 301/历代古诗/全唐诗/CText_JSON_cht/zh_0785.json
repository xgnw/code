[
  {
    "volume": 785,
    "sequence": 1,
    "title": "明月湖醉後薔薇花歌",
    "author": "無名氏",
    "content": [
      "萬朵當軒紅灼灼，晚陰照水塵不著。西施醉後情不禁，侍兒扶下蕊珠閣。柔條嫩蕊輕wV鰓，一低一昂合又開。",
      "深紅淺綠狀不得，日斜池畔香風來。紅能柔，綠能軟，濃淡參差相宛轉。舞蝶雙雙誰喚來，輕綃片片何人剪。",
      "白髮使君思帝鄉，驅妻領女游花傍。持杯憶著曲江事，千花萬葉垂宮牆。複有同心初上第，日暮華筵移水際。",
      "笙歌日日征教坊，傾國名倡盡佳麗。我曾此處同諸生，飛盂落盞紛縱橫。將欲得到上天路，剛向直道中行去。",
      "一朝失勢當如此，萬事如灰壯心死。誰知奏禦數萬言，翻割龜符四千里。丈夫達則賢，窮則愚。胡為紫，胡為朱？",
      "莫思身外窮通事，且醉花前一百壺。"
    ]
  },
  {
    "volume": 785,
    "sequence": 2,
    "title": "春二首",
    "author": "無名氏",
    "content": [
      "褭褭東風吹水國，金鴉影暖南山北。蒲抽小劍割湘波，柳拂長眉舞春色。白銅堤下煙蒼蒼，林端細蕊參差香。",
      "綠桑枝下見桃葉，回看青雲空斷腸。",
      "烏足遲遲日宮裏，天門擊鼓龍蛇起。風師剪翠換枯條，青帝挼藍染江水。蜂蝶繽紛抱香蕊，錦鱗跳擲紅雲尾。",
      "繡衣白馬不歸來，雙成倚檻春心醉。"
    ]
  },
  {
    "volume": 785,
    "sequence": 3,
    "title": "夏",
    "author": "無名氏",
    "content": [
      "赤帝旗迎火雲起，南山石裂吳牛死。繡楹夜夜箔蝦須，象榻重重簟湘水。彤彤日腳燒冰井，古陌塵飛野煙靜。",
      "漢帝高堂汗若珠，班姬明月無停影。"
    ]
  },
  {
    "volume": 785,
    "sequence": 4,
    "title": "秋",
    "author": "無名氏",
    "content": [
      "月色驅秋下穹昊，梁間燕語辭巢早。古苔凝紫貼瑤階，露槿啼紅墮江草。越客羈魂掛長道，西風欲揭南山倒。",
      "粉娥恨骨不勝衣，映門楚碧蟬聲老。"
    ]
  },
  {
    "volume": 785,
    "sequence": 5,
    "title": "冬",
    "author": "無名氏",
    "content": [
      "蒼茫枯磧陰雲滿，古木號空晝光短。雲擁三峰嶽色低，冰堅九曲河聲斷。浩汗霜風刮天地，溫泉火井無生意。",
      "澤國龍蛇凍不伸，南山瘦柏銷殘翠。"
    ]
  },
  {
    "volume": 785,
    "sequence": 6,
    "title": "雞頭",
    "author": "無名氏",
    "content": [
      "湖浪參差疊寒玉，水仙曉展缽盤綠。淡黃根老栗皺圓，染青刺短金罌熟。紫羅小囊光緊蹙，一掬真珠藏蝟腹。",
      "叢叢引觜傍蓮洲，滿川恐作天雞哭。"
    ]
  },
  {
    "volume": 785,
    "sequence": 7,
    "title": "紅薔薇",
    "author": "無名氏",
    "content": [
      "九天碎霞明澤國，造化工夫潛剪刻。淺碧眉長約細枝，深紅刺短鉤春色。晴日當樓曉香歇，錦帶盤空欲成結。",
      "謝豹聲催麥隴秋，春風吹落猩猩血。"
    ]
  },
  {
    "volume": 785,
    "sequence": 8,
    "title": "斑竹簟",
    "author": "無名氏",
    "content": [
      "龍鱗滿床波浪濕，血光點點湘娥泣。一片晴霞凍不飛，深沈盡訝蛟人立。百朵排花蜀纈明，珊瑚枕滑葛衣輕。",
      "閑窗獨臥曉不起，冷浸羈魂錦江裏。"
    ]
  },
  {
    "volume": 785,
    "sequence": 9,
    "title": "聽琴",
    "author": "無名氏",
    "content": [
      "六律鏗鏘間宮征，伶倫寫入梧桐尾。七條瘦玉叩寒星，萬派流泉哭纖指。空山雨腳隨雲起，古木燈青嘯山鬼。",
      "田文墮淚曲未終，子規啼血哀猿死。"
    ]
  },
  {
    "volume": 785,
    "sequence": 10,
    "title": "石榴",
    "author": "無名氏",
    "content": [
      "蟬嘯秋雲槐葉齊，石榴香老庭枝低。流霞色染紫罌粟，黃蠟紙苞紅瓠犀。玉刻冰壺含露濕，斒斑似帶湘娥泣。",
      "蕭娘初嫁嗜甘酸，嚼破水精千萬粒。"
    ]
  },
  {
    "volume": 785,
    "sequence": 11,
    "title": "秦家行",
    "author": "無名氏",
    "content": [
      "彗孛飛光照天地，九天瓦裂屯冤氣。鬼哭聲聲怨趙高，宮花滴盡扶蘇淚。禍起蕭牆不知戢，羽書催築長城急。",
      "劍上忠臣血未幹，沛公已向函關入。"
    ]
  },
  {
    "volume": 785,
    "sequence": 12,
    "title": "小蘇家",
    "author": "無名氏",
    "content": [
      "雙月謳cA輾秋碧，細風斜掩神仙宅。麥門冬長馬鬣青，茱萸蕊綻蠅頭赤。流蘇鬥帳懸高壁，彩鳳盤龍繳香額。",
      "堂內月娥橫剪波，倚門腸斷蝦須隔。"
    ]
  },
  {
    "volume": 785,
    "sequence": 13,
    "title": "斑竹",
    "author": "無名氏",
    "content": [
      "濃綠疏莖繞湘水，春風抽出蛟龍尾。色抱霜花粉黛光，枝撐蜀錦紅霞起。交戛敲欹無俗聲，滿林風曳刀槍橫。",
      "殷痕苦雨洗不落，猶帶湘娥淚血腥。嫋娜梢頭掃秋月，影穿林下疑殘雪。我今慚愧子猷心，解愛此君名不滅。"
    ]
  },
  {
    "volume": 785,
    "sequence": 14,
    "title": "天竺國胡僧水晶念珠",
    "author": "無名氏",
    "content": [
      "天竺胡僧踏雲立，紅精素貫鮫人泣。細影疑隨焰火銷，圓光恐滴袈裟濕。夜梵西天千佛聲，指輪次第驅寒星。",
      "若非葉下滴秋露，則是井底圓春冰。淒清妙麗應難並，眼界真如意珠靜。碧蓮花下獨提攜，堅潔何如幻泡影。"
    ]
  },
  {
    "volume": 785,
    "sequence": 15,
    "title": "白雪歌",
    "author": "無名氏",
    "content": [
      "皇穹何處飛瓊屑，散下人間作春雪。五花馬踏白雲衢，七香車碾瑤墀月。蘇岩乳洞擁山家，澗藤古栗盤銀蛇。",
      "寒郊複疊鋪柳絮，古磧爛熳吹蘆花。流泉不下孤汀咽，斷臂老猿聲欲絕。鳥啄冰潭玉鏡開，風敲簷溜水晶折。",
      "拂戶初疑粉蝶飛，看山又訝白鷗歸。孫康凍死讀書闈，火井不暖溫泉微。"
    ]
  },
  {
    "volume": 785,
    "sequence": 16,
    "title": "琵琶",
    "author": "無名氏",
    "content": [
      "粉胸繡臆誰家女，香撥星星共春語。七盤嶺上走鸞鈴，十二峰頭弄雲雨。千悲萬恨四五弦，弦中甲馬聲駢闐。",
      "山僧撲破琉璃缽，壯士擊折珊瑚鞭。珊瑚鞭折聲交戛，玉盤傾瀉真珠滑。海神驅趁夜濤回，江娥蹙踏春冰裂。",
      "滿坐紅妝盡淚垂，望鄉之客不勝悲。曲終調絕忽飛去，洞庭月落孤雲歸。"
    ]
  },
  {
    "volume": 785,
    "sequence": 17,
    "title": "傷哉行",
    "author": "無名氏",
    "content": [
      "兔走烏飛不相見，人事依稀速如電。王母夭桃一度開，玉樓紅粉千回變。車馳馬走咸陽道，石家舊宅空荒草。",
      "秋雨無情不惜花，芙蓉一一驚顛倒。勸君莫謾栽荊棘，秦皇虛費驅山力。英風一去更無言，白骨沈埋暮山碧。"
    ]
  },
  {
    "volume": 785,
    "sequence": 18,
    "title": "留贈偃師主人",
    "author": "無名氏",
    "content": [
      "孤城漏未殘，徒侶拂征鞍。洛北去愁遠，淮南歸夢闌。",
      "曉燈回壁暗，晴雪捲簾寒。更盡主人酒，出門行路難。"
    ]
  },
  {
    "volume": 785,
    "sequence": 19,
    "title": "長門",
    "author": "無名氏",
    "content": [
      "悵望黃金屋，恩衰似越逃。花生針眼刺，月送剪腸刀。",
      "地近歡娛遠，天低雨露高。時看回輦處，淚臉濕夭桃。"
    ]
  },
  {
    "volume": 785,
    "sequence": 20,
    "title": "宴李家宅",
    "author": "無名氏",
    "content": [
      "畫屏深掩瑞雲光，羅綺花飛白玉堂。銀榼酒傾魚尾倒，金爐灰滿鴨心香。輕搖綠水青蛾斂，亂觸紅絲皓腕狂。",
      "今日恩榮許同聽，不辭沈醉一千觴。"
    ]
  },
  {
    "volume": 785,
    "sequence": 21,
    "title": "長信宮",
    "author": "無名氏",
    "content": [
      "細草侵階亂碧鮮，宮門深鎖綠楊天。珠簾欲卷抬秋水，羅幌微開動冷煙。風引漏聲過枕上，月移花影到窗前。",
      "獨挑殘燭魂堪斷，卻恨青蛾誤少年。"
    ]
  },
  {
    "volume": 785,
    "sequence": 22,
    "title": "驪山感懷",
    "author": "無名氏",
    "content": [
      "武帝尋仙駕海遊，禁門高閉水空流。深宮帶日年年色，翠柏凝煙夜夜愁。鸞鳳影沈歸萬古，歌鐘聲斷夢千秋。",
      "晚來惆悵無人會，雲雨能飛傍玉樓。"
    ]
  },
  {
    "volume": 785,
    "sequence": 23,
    "title": "絕句",
    "author": "無名氏",
    "content": [
      "石沈遼海闊，劍別楚山長。會合知無日，離心滿夕陽。"
    ]
  },
  {
    "volume": 785,
    "sequence": 24,
    "title": "聽唱鷓鴣",
    "author": "無名氏",
    "content": [
      "金穀歌傳第一流，鷓鴣清怨碧雲愁。",
      "夜來省得曾聞處，萬里月明湘水流。"
    ]
  },
  {
    "volume": 785,
    "sequence": 25,
    "title": "雜詩",
    "author": "無名氏",
    "content": [
      "勸君莫惜金縷衣，勸君須惜少年時。",
      "有花堪折直須折，莫待無花空折枝。",
      "青天無雲月如燭，露泣梨花白如玉。",
      "子規一夜啼到明，美人獨在空房宿。",
      "空賜羅衣不賜恩，一熏香後一銷魂。",
      "雖然舞袖何曾舞，常對春風裛淚痕。",
      "不洗殘妝憑繡床，也同女伴繡鴛鴦。",
      "回針刺到雙飛處，憶著征夫淚數行。",
      "眼想心思夢裏驚，無人知我此時情。",
      "不如池上鴛鴦鳥，雙宿雙飛過一生。",
      "一去遼陽系夢魂，忽傳征騎到中門。",
      "紗窗不肯施紅粉，徒遣蕭郎問淚痕。",
      "鶯啼露冷酒初醒，罨畫樓西曉角鳴。",
      "翠羽帳中人夢覺，寶釵斜墜枕函聲。",
      "行人南北分征路，流水東西接禦溝。",
      "終日坡前怨離別，謾名長樂是長愁。",
      "偏倚繡床愁不起，雙垂玉箸翠鬟低。",
      "捲簾相待無消息，夜合花前日又西。",
      "悔將淚眼向東開，特地愁從望裏來。",
      "三十六峰猶不見，況伊如燕這身材。",
      "滿目笙歌一段空，萬般離恨總隨風。",
      "多情為謝殘陽意，與展晴霞片片紅。",
      "兩心不語暗知情，燈下裁縫月下行。",
      "行到階前知未睡，夜深聞放剪刀聲。",
      "近寒食雨草萋萋，著麥苗風柳映堤。",
      "早是有家歸未得，杜鵑休向耳邊啼。",
      "水紋珍簟思悠悠，千里佳期一夕休。",
      "從此無心愛良夜，任他明月下西樓。",
      "數日相隨兩不忘，郎心如妾妾如郎。",
      "出門便是東西路，把取紅箋各斷腸。",
      "無定河邊暮角聲，赫連台畔旅人情。",
      "函關歸路千餘裏，一夕秋風白髮生。",
      "花落長川草色青，暮山重疊兩冥冥。",
      "逢春便覺飄蓬苦，今日分飛一涕零。",
      "洛陽才子鄰簫恨，湘水佳人錦瑟愁。",
      "今昔兩成惆悵事，臨邛春盡暮江流。",
      "浙江輕浪去悠悠，望海樓吹望海愁。",
      "莫怪鄉心隨魄斷，十年為客在他州。"
    ]
  },
  {
    "volume": 785,
    "sequence": 26,
    "title": "初過漢江",
    "author": "無名氏",
    "content": [
      "襄陽好向峴亭看，人物蕭條值歲闌。",
      "為報習家多置酒，夜來風雪過江寒。"
    ]
  },
  {
    "volume": 785,
    "sequence": 27,
    "title": "讀庾信集",
    "author": "無名氏",
    "content": [
      "四朝十帝盡風流，建業長安兩醉遊。",
      "惟有一篇楊柳曲，江南江北為君愁。"
    ]
  }
]