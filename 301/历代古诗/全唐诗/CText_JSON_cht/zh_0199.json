[
  {
    "volume": 199,
    "sequence": 1,
    "title": "臨河客舍呈狄明府兄留題縣南樓",
    "author": "岑參",
    "content": [
      "黎陽城南雪正飛，黎陽渡頭人未歸。河邊酒家堪寄宿，主人小女能縫衣。故人高臥黎陽縣，一別三年不相見。",
      "邑中雨雪偏著時，隔河東郡人遙羨。鄴都唯見古時丘，漳水還如舊日流。城上望鄉應不見，朝來好是懶登樓。"
    ]
  },
  {
    "volume": 199,
    "sequence": 2,
    "title": "客舍悲秋，有懷兩省舊遊，呈幕中諸公",
    "author": "岑參",
    "content": [
      "三度為郎便白頭，一從出守五經秋。莫言聖主長不用，其那蒼生應未休。人間歲月如流水，客舍秋風今又起。",
      "不知心事向誰論，江上蟬鳴空滿耳。"
    ]
  },
  {
    "volume": 199,
    "sequence": 3,
    "title": "白雪歌，送武判官歸京",
    "author": "岑參",
    "content": [
      "北風卷地白草折，胡天八月即飛雪。忽然一夜春風來，千樹萬樹梨花開。散入珠簾濕羅幕，狐裘不暖錦衾薄。",
      "將軍角弓不得控，都護鐵衣冷難著。瀚海闌幹百丈冰，愁雲黲淡萬里凝。中軍置酒飲歸客，胡琴琵琶與羌笛。",
      "紛紛暮雪下轅門，風掣紅旗凍不翻。輪台東門送君去，去時雪滿天山路。山回路轉不見君，雪上空留馬行處。"
    ]
  },
  {
    "volume": 199,
    "sequence": 4,
    "title": "熱海行，送崔侍禦還京",
    "author": "岑參",
    "content": [
      "側聞陰山胡兒語，西頭熱海水如煮。海上眾鳥不敢飛，中有鯉魚長且肥。岸傍青草常不歇，空中白雪遙旋滅。",
      "蒸沙爍石然虜雲，沸浪炎波煎漢月。陰火潛燒天地爐，何事偏烘西一隅。勢吞月窟侵太白，氣連赤阪通單于。",
      "送君一醉天山郭，正見夕陽海邊落。柏台霜威寒逼人，熱海炎氣為之薄。"
    ]
  },
  {
    "volume": 199,
    "sequence": 5,
    "title": "輪台歌，奉送封大夫出師西征",
    "author": "岑參",
    "content": [
      "輪台城頭夜吹角，輪台城北旄頭落。羽書昨夜過渠黎，單于已在金山西。戍樓西望煙塵黑，漢兵屯在輪臺北。",
      "上將擁旄西出征，平明吹笛大軍行。四邊伐鼓雪海湧，三軍大呼陰山動。虜塞兵氣連雲屯，戰場白骨纏草根。",
      "劍河風急雪片闊，沙口石凍馬蹄脫。亞相勤王甘苦辛，誓將報主靜邊塵。古來青史誰不見，今見功名勝古人。"
    ]
  },
  {
    "volume": 199,
    "sequence": 6,
    "title": "敷水歌，送竇漸入京",
    "author": "岑參",
    "content": [
      "羅敷昔時秦氏女，千載無人空處所。昔時流水至今流，萬事皆逐東流去。此水東流無盡期，水聲還似舊來時。",
      "岸花仍自羞紅臉，堤柳猶能學翠眉。春去秋來不相待，水中月色長不改。羅敷養蠶空耳聞，使君五馬今何在。",
      "九月霜天水正寒，故人西去度征鞍。水底鯉魚幸無數，願君別後垂尺素。"
    ]
  },
  {
    "volume": 199,
    "sequence": 7,
    "title": "天山雪歌，送蕭治歸京",
    "author": "岑參",
    "content": [
      "天山有雪常不開，千峰萬嶺雪崔嵬。北風夜卷赤亭口，一夜天山雪更厚。能兼漢月照銀山，複逐胡風過鐵關。",
      "交河城邊飛鳥絕，輪台路上馬蹄滑。晻靄寒氛萬里凝，闌幹陰崖千丈冰。將軍狐裘臥不暖，都護寶刀凍欲斷。",
      "正是天山雪下時，送君走馬歸京師。雪中何以贈君別，惟有青青松樹枝。"
    ]
  },
  {
    "volume": 199,
    "sequence": 8,
    "title": "火山雲歌，送別",
    "author": "岑參",
    "content": [
      "火山突兀赤亭口，火山五月火雲厚。火雲滿山凝未開，飛鳥千里不敢來。平明乍逐胡風斷，薄暮渾隨塞雨回。",
      "繚繞斜吞鐵關樹，氛氳半掩交河戍。迢迢征路火山東，山上孤雲隨馬去。"
    ]
  },
  {
    "volume": 199,
    "sequence": 9,
    "title": "青門歌，送東台張判官",
    "author": "岑參",
    "content": [
      "青門金鎖平旦開，城頭日出使車回。青門柳枝正堪折，路傍一日幾人別。東出青門路不窮，驛樓官樹灞陵東。",
      "花撲征衣看似繡，雲隨去馬色疑驄。胡姬酒壚日未午，絲繩玉缸酒如乳。灞頭落花沒馬蹄，昨夜微雨花成泥。",
      "黃鸝翅濕飛轉低，關東尺書醉懶題。須臾望君不可見，揚鞭飛鞚疾如箭。借問使乎何時來，莫作東飛伯勞西飛燕。"
    ]
  },
  {
    "volume": 199,
    "sequence": 10,
    "title": "梁園歌，送河南王說判官",
    "author": "岑參",
    "content": [
      "君不見梁孝王修竹園，頹牆隱轔勢仍存。",
      "嬌娥曼臉成草蔓，羅帷珠簾空竹根。大樑一旦人代改，秋月春風不相待。池中幾度雁新來，洲上千年鶴應在。",
      "梁園二月梨花飛，卻似梁王雪下時。當時置酒延枚叟，肯料平臺狐兔走。萬事翻覆如浮雲，昔人空在今人口。",
      "單父古來稱宓生，只今為政有吾兄。輶軒若過梁園道，應傍琴台聞政聲。"
    ]
  },
  {
    "volume": 199,
    "sequence": 11,
    "title": "走馬川行，奉送出師西征",
    "author": "岑參",
    "content": [
      "君不見走馬川行雪海邊，平沙莽莽黃入天。",
      "輪台九月風夜吼，一川碎石大如鬥，隨風滿地石亂走。",
      "匈奴草黃馬正肥，金山西見煙塵飛，漢家大將西出師。",
      "將軍金甲夜不脫，半夜軍行戈相撥，風頭如刀面如割。",
      "馬毛帶雪汗氣蒸，五花連錢旋作冰，幕中草檄硯水凝。",
      "虜騎聞之應膽懾，料知短兵不敢接，車師西門佇獻捷。"
    ]
  },
  {
    "volume": 199,
    "sequence": 12,
    "title": "函谷關歌，送劉評事使關西",
    "author": "岑參",
    "content": [
      "君不見函谷關，崩城毀壁至今在。樹根草蔓遮古道，空穀千年長不改。寂寞無人空舊山，聖朝無外不須關。",
      "白馬公孫何處去，青牛老人更不還。蒼苔白骨空滿地，月與古時長相似。野花不省見行人，山鳥何曾識關吏。",
      "故人方乘使者車，吾知郭丹卻不如。請君時憶關外客，行到關西多致書。"
    ]
  },
  {
    "volume": 199,
    "sequence": 13,
    "title": "胡笳歌，送顏真卿使赴河隴",
    "author": "岑參",
    "content": [
      "君不聞胡笳聲最悲，紫髯綠眼胡人吹。吹之一曲猶未了，愁殺樓蘭征戍兒。涼秋八月蕭關道，北風吹斷天山草。",
      "昆侖山南月欲斜，胡人向月吹胡笳。胡笳怨兮將送君，秦山遙望隴山雲。邊城夜夜多愁夢，向月胡笳誰喜聞。"
    ]
  },
  {
    "volume": 199,
    "sequence": 14,
    "title": "秦箏歌，送外甥蕭正歸京",
    "author": "岑參",
    "content": [
      "汝不聞秦箏聲最苦，五色纏弦十三柱。怨調慢聲如欲語，一曲未終日移午。紅亭水木不知暑，忽彈黃鐘和白紵。",
      "清風颯來雲不去，聞之酒醒淚如雨。汝歸秦兮彈秦聲，秦聲悲兮聊送汝。"
    ]
  },
  {
    "volume": 199,
    "sequence": 15,
    "title": "與獨孤漸道別長句兼呈嚴八侍禦",
    "author": "岑參",
    "content": [
      "輪台客舍春草滿，潁陽歸客腸堪斷。窮荒絕漠鳥不飛，萬磧千山夢猶懶。憐君白麵一書生，讀書千卷未成名。",
      "五侯貴門腳不到，數畝山田身自耕。興來浪跡無遠近，及至辭家憶鄉信。無事垂鞭信馬頭，西南幾欲窮天盡。",
      "奉使三年獨未歸，邊頭詞客舊來稀。借問君來得幾日，到家不覺換春衣。高齋清晝卷帷幕，紗帽接z5慵不著。",
      "中酒朝眠日色高，彈棋夜半燈花落。冰片高堆金錯盤，滿堂凜凜五月寒。桂林蒲萄新吐蔓，武城刺蜜未可餐。",
      "軍中置酒夜撾鼓，錦筵紅燭月未午。花門將軍善胡歌，葉河蕃王能漢語。知爾園林壓渭濱，夫人堂上泣羅裙。",
      "魚龍川北盤溪雨，鳥鼠山西洮水雲。台中嚴公於我厚，別後新詩滿人口。自憐棄置天西頭，因君為問相思否。"
    ]
  },
  {
    "volume": 199,
    "sequence": 16,
    "title": "送費子歸武昌",
    "author": "岑參",
    "content": [
      "漢陽歸客悲秋草，旅舍葉飛愁不掃。秋來倍憶武昌魚，夢著只在巴陵道。曾隨上將過祁連，離家十年恒在邊。",
      "劍鋒可惜虛用盡，馬蹄無事今已穿。知君開館常愛客，樗蒱百金每一擲。平生有錢將與人，江上故園空四壁。",
      "吾觀費子毛骨奇，廣眉大口仍赤髭。看君失路尚如此，人生貴賤那得知。高秋八月歸南楚，東門一壺聊出祖。",
      "路指鳳凰山北雲，衣沾鸚鵡洲邊雨。勿歎蹉跎白髮新，應須守道勿羞貧。男兒何必戀妻子，莫向江村老卻人。"
    ]
  },
  {
    "volume": 199,
    "sequence": 17,
    "title": "送韓巽入都覲省便赴舉",
    "author": "岑參",
    "content": [
      "槐葉蒼蒼柳葉黃，秋高八月天欲霜。青門百壺送韓侯，白雲千里連嵩丘。北堂倚門望君憶，東歸扇枕後秋色。",
      "洛陽才子能幾人，明年桂枝是君得。"
    ]
  },
  {
    "volume": 199,
    "sequence": 18,
    "title": "送李副使赴磧西官軍",
    "author": "岑參",
    "content": [
      "火山六月應更熱，赤亭道口行人絕。知君慣度祁連城，豈能愁見輪台月。脫鞍暫入酒家壚，送君萬里西擊胡。",
      "功名只向馬上取，真是英雄一丈夫。"
    ]
  },
  {
    "volume": 199,
    "sequence": 19,
    "title": "涼州館中與諸判官夜集",
    "author": "岑參",
    "content": [
      "彎彎月出掛城頭，城頭月出照梁州。涼州七裏十萬家，胡人半解彈琵琶。琵琶一曲腸堪斷，風蕭蕭兮夜漫漫。",
      "河西幕中多故人，故人別來三五春。花門樓前見秋草，豈能貧賤相看老。一生大笑能幾回，鬥酒相逢須醉倒。"
    ]
  },
  {
    "volume": 199,
    "sequence": 20,
    "title": "酒泉太守席上醉後作",
    "author": "岑參",
    "content": [
      "琵琶長笛曲相和，羌兒胡雛齊唱歌。渾炙犁牛烹野駝，交河美酒歸叵羅。三更醉後軍中寢，無奈秦山歸夢何。"
    ]
  },
  {
    "volume": 199,
    "sequence": 21,
    "title": "偃師東與韓樽同詣景雲暉上人即事",
    "author": "岑參",
    "content": [
      "山陰老僧解楞伽，潁陽歸客遠相過。煙深草濕昨夜雨，雨後秋風渡漕河。空山終日塵事少，平郊遠見行人小。",
      "尚書磧上黃昏鐘，別駕渡頭一歸鳥。"
    ]
  },
  {
    "volume": 199,
    "sequence": 22,
    "title": "醉題匡城周少府廳壁",
    "author": "岑參",
    "content": [
      "婦姑城南風雨秋，婦姑城中人獨愁。愁雲遮卻望鄉處，數日不上西南樓。故人薄暮公事閑，玉壺美酒琥珀殷。",
      "潁陽秋草今黃盡，醉臥君家猶未還。"
    ]
  },
  {
    "volume": 199,
    "sequence": 23,
    "title": "敦煌太守後庭歌",
    "author": "岑參",
    "content": [
      "敦煌太守才且賢，郡中無事高枕眠。太守到來山出泉，黃砂磧裏人種田。敦煌耆舊鬢皓然，願留太守更五年。",
      "城頭月出星滿天，曲房置酒張錦筵。美人紅妝色正鮮，側垂高髻插金鈿。醉坐藏鉤紅燭前，不知鉤在若個邊。",
      "為君手把珊瑚鞭，射得半段黃金錢，此中樂事亦已偏。"
    ]
  },
  {
    "volume": 199,
    "sequence": 24,
    "title": "喜韓樽相過",
    "author": "岑參",
    "content": [
      "三月灞陵春已老，故人相逢耐醉倒。甕頭春酒黃花脂，祿米只充沽酒資。長安城中足年少，獨共韓侯開口笑。",
      "桃花點地紅斑斑，有酒留君且莫還。與君兄弟日攜手，世上虛名好是閑。"
    ]
  },
  {
    "volume": 199,
    "sequence": 25,
    "title": "銀山磧西館",
    "author": "岑參",
    "content": [
      "銀山磧口風似箭，鐵門關西月如練。雙雙愁淚沾馬毛，颯颯胡沙迸人面。丈夫三十未富貴，安能終日守筆硯。"
    ]
  },
  {
    "volume": 199,
    "sequence": 26,
    "title": "感遇",
    "author": "岑參",
    "content": [
      "五花驄馬七香車，雲是平陽帝子家。鳳凰城頭日欲斜，門前高樹鳴春鴉。漢家魯元君不聞，今作城西一古墳。",
      "昔來唯有秦王女，獨自吹簫乘白雲。"
    ]
  },
  {
    "volume": 199,
    "sequence": 27,
    "title": "太白胡僧歌",
    "author": "岑參",
    "content": [
      "聞有胡僧在太白，蘭若去天三百尺。一持楞伽入中峰，世人難見但聞鐘。窗邊錫杖解兩虎，床下缽盂藏一龍。",
      "草衣不針複不線，兩耳垂肩眉覆面。此僧年幾那得知，手種青松今十圍。心將流水同清淨，身與浮雲無是非。",
      "商山老人已曾識，願一見之何由得。山中有僧人不知，城裏看山空黛色。"
    ]
  },
  {
    "volume": 199,
    "sequence": 28,
    "title": "衛節度赤驃馬歌",
    "author": "岑參",
    "content": [
      "君家赤驃畫不得，一團旋風桃花色。紅纓紫鞚珊瑚鞭，玉鞍錦韉黃金勒。請君鞲出看君騎，尾長窣地如紅絲。",
      "自矜諸馬皆不及，卻憶百金新買時。香街紫陌鳳城內，滿城見者誰不愛。揚鞭驟急白汗流，弄影行驕碧蹄碎。",
      "紫髯胡雛金剪刀，平明剪出三鬃高。櫪上看時獨意氣，眾中牽出偏雄豪。騎將獵向南山口，城南狐兔不復有。",
      "草頭一點疾如飛，卻使蒼鷹翻向後。憶昨看君朝未央，鳴珂擁蓋滿路香。始知邊將真富貴，可憐人馬相輝光。",
      "男兒稱意得如此，駿馬長鳴北風起。待君東去掃胡塵，為君一日行千里。"
    ]
  },
  {
    "volume": 199,
    "sequence": 29,
    "title": "田使君美人舞如蓮花北鋋歌",
    "author": "岑參",
    "content": [
      "美人舞如蓮花旋，世人有眼應未見。高堂滿地紅氍毹，試舞一曲天下無。此曲胡人傳入漢，諸客見之驚且歎。",
      "慢臉嬌娥纖複穠，輕羅金縷花蔥蘢。回裾轉袖若飛雪，左鋋右鋋生旋風。琵琶橫笛和未匝，花門山頭黃雲合。",
      "忽作出塞入塞聲，白草胡沙寒颯颯。翻身入破如有神，前見後見回回新。始知諸曲不可比，採蓮落梅徒聒耳。",
      "世人學舞只是舞，恣態豈能得如此。"
    ]
  },
  {
    "volume": 199,
    "sequence": 30,
    "title": "裴將軍宅蘆管歌",
    "author": "岑參",
    "content": [
      "遼東九月蘆葉斷，遼東小兒采蘆管。可憐新管清且悲，一曲風飄海頭滿。海樹蕭索天雨霜，管聲寥亮月蒼蒼。",
      "白狼河北堪愁恨，玄兔城南皆斷腸。遼東將軍長安宅，美人蘆管會佳客。弄調啾颼勝洞簫，發聲窈窕欺橫笛。",
      "夜半高堂客未回，只將蘆管送君杯。巧能陌上驚楊柳，複向園中誤落梅。諸客愛之聽未足，高卷珠簾列紅燭。",
      "將軍醉舞不肯休，更使美人吹一曲。"
    ]
  },
  {
    "volume": 199,
    "sequence": 31,
    "title": "韋員外家花樹歌",
    "author": "岑參",
    "content": [
      "今年花似去年好，去年人到今年老。始知人老不如花，可惜落花君莫掃。君家兄弟不可當，列卿禦史尚書郎。",
      "朝回花底恒會客，花撲玉缸春酒香。"
    ]
  },
  {
    "volume": 199,
    "sequence": 32,
    "title": "醉後戲與趙歌兒",
    "author": "岑參",
    "content": [
      "秦州歌兒歌調苦，偏能立唱濮陽女。座中醉客不得意，聞之一聲淚如雨。向使逢著漢帝憐，董賢氣咽不能語。"
    ]
  },
  {
    "volume": 199,
    "sequence": 33,
    "title": "范公叢竹歌",
    "author": "岑參",
    "content": [
      "世人見竹不解愛，知君種竹府城內。此君托根幸得地，種來幾時聞已大。盛暑翛翛叢色寒，閑宵槭槭葉聲幹。",
      "能清案牘簾下見，宜對琴書窗外看。為君成陰將蔽日，迸筍穿階踏還出。守節偏淩禦史霜，虛心願比郎官筆。",
      "君莫愛南山松樹枝，竹色四時也不移。寒天草木黃落盡，猶自青青君始知。"
    ]
  },
  {
    "volume": 199,
    "sequence": 34,
    "title": "玉門關蓋將軍歌",
    "author": "岑參",
    "content": [
      "蓋將軍，真丈夫。行年三十執金吾，身長七尺頗有須。",
      "玉門關城迥且孤，黃沙萬里白草枯。南鄰犬戎北接胡，將軍到來備不虞。五千甲兵膽力粗，軍中無事但歡娛。",
      "暖屋繡簾紅地爐，織成壁衣花氍毹。燈前侍婢瀉玉壺，金鐺亂點野酡酥。紫紱金章左右趨，問著只是蒼頭奴。",
      "美人一雙閑且都，朱唇翠眉映明矑。清歌一曲世所無，今日喜聞鳳將雛。可憐絕勝秦羅敷，使君五馬謾踟躕。",
      "野草繡窠紫羅襦，紅牙縷馬對樗蒱。玉盤纖手撒作盧，眾中誇道不曾輸。櫪上昂昂皆駿駒，桃花叱撥價最殊。",
      "騎將獵向城南隅，臘日射殺千年狐。我來塞外按邊儲，為君取醉酒剩沽。醉爭酒盞相喧呼，忽憶咸陽舊酒徒。"
    ]
  },
  {
    "volume": 199,
    "sequence": 35,
    "title": "贈酒泉韓太守",
    "author": "岑參",
    "content": [
      "太守有能政，遙聞如古人。俸錢盡供客，家計常清貧。",
      "酒泉西望玉關道，千山萬磧皆白草。辭君走馬歸長安，憶君倏忽令人老。"
    ]
  },
  {
    "volume": 199,
    "sequence": 36,
    "title": "贈西嶽山人李岡",
    "author": "岑參",
    "content": [
      "君隱處，當一星。蓮花峰頭飯黃精，仙人掌上演丹經。",
      "鳥可到，人莫攀，隱來十年不下山。袖中短書誰為達，華陰道士賣藥還。"
    ]
  },
  {
    "volume": 199,
    "sequence": 37,
    "title": "送張獻心充副使歸河西雜句",
    "author": "岑參",
    "content": [
      "將門子弟君獨賢，一從受命常在邊。未至三十已高位，腰間金印色赭然。前日承恩白虎殿，歸來見者誰不羨。",
      "篋中賜衣十重餘，案上軍書十二卷。看君謀智若有神，愛君詞句皆清新。澄湖萬頃深見底，清冰一片光照人。",
      "雲中昨夜使星動，西門驛樓出相送。玉瓶素蟻臘酒香，金鞭白馬紫遊韁。花門南，燕支北，張掖城頭雲正黑，送君一去天外憶。"
    ]
  },
  {
    "volume": 199,
    "sequence": 38,
    "title": "送郭乂雜言",
    "author": "岑參",
    "content": [
      "地上青草出，經冬今始歸。博陵無近信，猶未換春衣。",
      "憐汝不忍別，送汝上酒樓。初行莫早發，且宿霸橋頭。",
      "功名須及早，歲月莫虛擲。早年已工詩，近日兼注易。",
      "何時過東洛，早晚度盟津。朝歌城邊柳嚲地，邯鄲道上花撲人。去年四月初，我正在河朔。",
      "曾上君家縣北樓，樓上分明見恒嶽。中山明府待君來，須計行程及早回。到家速覓長安使，待汝書封我自開。"
    ]
  },
  {
    "volume": 199,
    "sequence": 39,
    "title": "送魏升卿擢第歸東都，因懷魏校書、陸渾、喬潭",
    "author": "岑參",
    "content": [
      "井上桐葉雨，灞亭卷秋風。故人適戰勝，匹馬歸山東。",
      "問君今年三十幾，能使香名滿人耳。",
      "君不見三峰直上五千仞，見君文章亦如此。",
      "如君兄弟天下稀，雄辭健筆皆若飛。將軍金印嚲紫綬，禦史鐵冠重繡衣。喬生作尉別來久，因君為問平安否。",
      "魏侯校理複何如，前日人來不得書。陸渾山下佳可賞，蓬閣閒時日應往。自料青雲未有期，誰知白髮偏能長。",
      "壚頭青絲白玉瓶，別時相顧酒如傾。搖鞭舉袂忽不見，千樹萬樹空蟬鳴。"
    ]
  },
  {
    "volume": 199,
    "sequence": 40,
    "title": "送魏四落第還鄉",
    "author": "岑參",
    "content": [
      "東歸不稱意，客舍戴勝鳴。臘酒飲未盡，春衫縫已成。",
      "長安柳枝春欲來，洛陽梨花在前開。魏侯池館今尚在，猶有太師歌舞台。君家盛德豈徒然，時人注意在吾賢。",
      "莫令別後無佳句，只向壚頭空醉眠。"
    ]
  },
  {
    "volume": 199,
    "sequence": 41,
    "title": "送宇文南金放後歸太原寓居，因呈太原郝主簿",
    "author": "岑參",
    "content": [
      "歸去不得意，北京關路賒。卻投晉山老，愁見汾陽花。",
      "翻作灞陵客，憐君丞相家。夜眠旅舍雨，曉辭春城鴉。",
      "送君系馬青門口，胡姬壚頭勸君酒。為問太原賢主人，春來更有新詩否。"
    ]
  },
  {
    "volume": 199,
    "sequence": 42,
    "title": "西亭子送李司馬",
    "author": "岑參",
    "content": [
      "高高亭子郡城西，直上千尺與雲齊。盤崖緣壁試攀躋，群山向下飛鳥低。使君五馬天半嘶，絲繩玉壺為君提。",
      "坐來一望無端倪，紅花綠柳鶯亂啼。千家萬井連回溪，酒行未醉聞暮雞，點筆操紙為君題。為君題，惜解攜。",
      "草萋萋，沒馬蹄。"
    ]
  },
  {
    "volume": 199,
    "sequence": 43,
    "title": "漁父",
    "author": "岑參",
    "content": [
      "扁舟滄浪叟，心與滄浪清。不自道鄉里，無人知姓名。",
      "朝從灘上飯，暮向蘆中宿。歌竟還複歌，手持一竿竹。",
      "竿頭釣絲長丈餘，鼓枻乘流無定居。世人那得識深意，此翁取適非取魚。"
    ]
  },
  {
    "volume": 199,
    "sequence": 44,
    "title": "登古鄴城",
    "author": "岑參",
    "content": [
      "下馬登鄴城，城空複何見。東風吹野火，暮入飛雲殿。",
      "城隅南對望陵台，漳水東流不復回。武帝宮中人去盡，年年春色為誰來。"
    ]
  },
  {
    "volume": 199,
    "sequence": 45,
    "title": "邯鄲客舍歌",
    "author": "岑參",
    "content": [
      "客從長安來，驅馬邯鄲道。傷心叢台下，一帶生蔓草。",
      "客舍門臨漳水邊，垂楊下系釣魚船。邯鄲女兒夜沽酒，對客挑燈誇數錢。酩酊醉時日正午，一曲狂歌壚上眠。"
    ]
  },
  {
    "volume": 199,
    "sequence": 46,
    "title": "宿蒲關東店，憶杜陵別業",
    "author": "岑參",
    "content": [
      "關門鎖歸客，一夜夢還家。月落河上曉，遙聞秦樹鴉。",
      "長安二月歸正好，杜陵樹邊純是花。"
    ]
  },
  {
    "volume": 199,
    "sequence": 47,
    "title": "感遇",
    "author": "岑參",
    "content": [
      "北山有芳杜，靡靡花正發。未及得采之，秋風忽吹殺。",
      "君不見拂雲百丈青松柯，縱使秋風無奈何。",
      "四時常作青黛色，可憐杜花不相識。"
    ]
  },
  {
    "volume": 199,
    "sequence": 48,
    "title": "優缽羅花歌",
    "author": "岑參",
    "content": [
      "白山南，赤山北。其間有花人不識，綠莖碧葉好顏色。",
      "葉六瓣，花九房。夜掩朝開多異香，何不生彼中國兮生西方。移根在庭，媚我公堂。",
      "恥與眾草之為伍，何亭亭而獨芳。何不為人之所賞兮，深山窮谷委嚴霜。吾竊悲陽關道路長，曾不得獻于君王。"
    ]
  },
  {
    "volume": 199,
    "sequence": 49,
    "title": "蜀葵花歌",
    "author": "岑參",
    "content": [
      "昨日一花開，今日一花開。今日花正好，昨日花已老。",
      "始知人老不如花，可惜落花君莫掃。人生不得長少年，莫惜床頭沽酒錢。請君有錢向酒家，君不見，蜀葵花。"
    ]
  },
  {
    "volume": 199,
    "sequence": 50,
    "title": "題李士曹廳壁畫度雨雲歌",
    "author": "岑參",
    "content": [
      "似出棟樑裏，如和風雨飛。掾曹有時不敢歸，謂言雨過濕人衣。"
    ]
  },
  {
    "volume": 199,
    "sequence": 51,
    "title": "入蒲關先寄秦中故人",
    "author": "岑參",
    "content": [
      "秦山數點似青黛，渭上一條如白練。",
      "京師故人不可見，寄將兩眼看飛燕。"
    ]
  }
]