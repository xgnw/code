[
  {
    "volume": 687,
    "sequence": 1,
    "title": "春歸次金陵",
    "author": "吳融",
    "content": [
      "春陰漠漠覆江城，南國歸橈趁晚程。水上驛流初過雨，樹籠堤處不離鶯。跡疏冠蓋兼無夢，地近鄉園自有情。",
      "便被東風動離思，楊花千里雪中行。"
    ]
  },
  {
    "volume": 687,
    "sequence": 2,
    "title": "途中見杏花",
    "author": "吳融",
    "content": [
      "一枝紅豔出牆頭，牆外行人正獨愁。長得看來猶有恨，可堪逢處更難留。林空色暝鶯先到，春淺香寒蝶未遊。",
      "更憶帝鄉千萬樹，澹煙籠日暗神州。"
    ]
  },
  {
    "volume": 687,
    "sequence": 3,
    "title": "秋日經別墅",
    "author": "吳融",
    "content": [
      "別墅蕭條海上村，偶期蘭菊與琴尊。簷橫碧嶂秋光近，樹帶閑潮晚色昏。幸有白雲眠楚客，不勞芳草思王孫。",
      "北山移去前文在，無複教人歎曉猿。"
    ]
  },
  {
    "volume": 687,
    "sequence": 4,
    "title": "紅葉",
    "author": "吳融",
    "content": [
      "露染霜幹片片輕，斜陽照處轉烘明。和煙飄落九秋色，隨浪泛將千里情。幾夜月中藏鳥影，誰家庭際伴蛩聲。",
      "一時衰颯無多恨，看著清風彩剪成。"
    ]
  },
  {
    "volume": 687,
    "sequence": 5,
    "title": "離霅溪感事獻鄭員外",
    "author": "吳融",
    "content": [
      "足恨饒悲不自由，萍無根蒂水長流。庾公明月吟連曙，謝守青山看入秋。一飯意專堪便死，千金諾在轉難酬。",
      "雲沈鳥去回頭否，平子才多好賦愁。"
    ]
  },
  {
    "volume": 687,
    "sequence": 6,
    "title": "岐州安西門",
    "author": "吳融",
    "content": [
      "安西門外徹安西，一百年前斷鼓鼙。犬解人歌曾入唱，馬稱龍子幾來嘶。自從遼水煙塵起，更到塗山道路迷。",
      "今日登臨須下淚，行人無個草萋萋。"
    ]
  },
  {
    "volume": 687,
    "sequence": 7,
    "title": "關西驛亭即事",
    "author": "吳融",
    "content": [
      "晚霞零落雨初收，關上危闌獨悵留。千里好春聊極目，五陵無事莫回頭。山猶帶雪霏霏恨，柳未禁寒冉冉愁。",
      "直是無情也腸斷，鳥歸帆沒水空流。"
    ]
  },
  {
    "volume": 687,
    "sequence": 8,
    "title": "望嵩山",
    "author": "吳融",
    "content": [
      "三十六峰危似冠，晴樓百尺獨登看。高淩鳥外青冥窄，翠落人間白晝寒。不覺衡陽遮雁過，如何鐘阜鬥龍盤。",
      "始知萬歲聲長在，只待東巡動玉鸞。"
    ]
  },
  {
    "volume": 687,
    "sequence": 9,
    "title": "題湖城縣西道中槐樹",
    "author": "吳融",
    "content": [
      "零落欹斜此路中，盛時曾識太平風。曉迷天仗歸春苑，暮送鸞旗指洛宮。一自煙塵生薊北，更無消息幸關東。",
      "而今只有孤根在，鳥啄蟲穿沒亂蓬。"
    ]
  },
  {
    "volume": 687,
    "sequence": 10,
    "title": "東歸次瀛上",
    "author": "吳融",
    "content": [
      "暖煙輕淡草霏霏，一片晴山襯夕暉。水露淺沙無客泛，樹連疏苑有鶯飛。自從身與滄浪別，長被春教寂寞歸。",
      "回首青門不知處，向人楊柳莫依依。"
    ]
  },
  {
    "volume": 687,
    "sequence": 11,
    "title": "偶書",
    "author": "吳融",
    "content": [
      "青牛關畔寄孤村，山當屏風石當門。芳樹綠陰連蔽芾，長河飛浪接昆侖。苔田綠後蛙爭聚，麥壟黃時雀更喧。",
      "只此無心便無事，避人何必武陵源。"
    ]
  },
  {
    "volume": 687,
    "sequence": 12,
    "title": "得京中親友書，訝久無音耗，以詩代謝",
    "author": "吳融",
    "content": [
      "退閑何事不忘機，況限溪雲靜掩扉。馬頰浪高魚去少，雞鳴關險雁來稀。無才敢更期連茹，有意兼思學采薇。",
      "珍重故人知我者，九霄休複寄音徽。"
    ]
  },
  {
    "volume": 687,
    "sequence": 13,
    "title": "即事",
    "author": "吳融",
    "content": [
      "抵鵲山前雲掩扉，更甘終老脫朝衣。曉窺青鏡千峰入，暮倚長松獨鶴歸。雲裏引來泉脈細，雨中移得藥苗肥。",
      "何須一箸鱸魚膾，始掛孤帆問釣磯。"
    ]
  },
  {
    "volume": 687,
    "sequence": 14,
    "title": "病中宜茯苓寄李諫議",
    "author": "吳融",
    "content": [
      "千年茯菟帶龍鱗，太華峰頭得最珍。金鼎曉煎雲漾粉，玉甌寒貯露含津。南宮已借征詩客，內署今還托諫臣。",
      "飛檄愈風知妙手，也須分藥救漳濱。"
    ]
  },
  {
    "volume": 687,
    "sequence": 15,
    "title": "槎",
    "author": "吳融",
    "content": [
      "浪痕龍跡老欹危，流落何時別故枝。歲月空教苔蘚積，芳菲長倩薜蘿知。有文在朽人難識，無蠹藏心鳥莫窺。",
      "家近滄浪從泛去，碧天消息不參差。"
    ]
  },
  {
    "volume": 687,
    "sequence": 16,
    "title": "汴上觀",
    "author": "吳融",
    "content": [
      "九曲河冰半段來，嚴霜結出勁風裁。非時已認蟬飄翼，到海須憂蚌失胎。千里風清聞戛玉，幾人東下憶奔雷。",
      "殷勤莫礙星槎路，從看天津弄杼回。"
    ]
  },
  {
    "volume": 687,
    "sequence": 17,
    "title": "閒居有作",
    "author": "吳融",
    "content": [
      "依依芳樹拂簷平，繞竹清流浸骨清。愛弄綠苔魚自躍，慣偷紅果鳥無聲。踏青堤上煙多綠，拾翠江邊月更明。",
      "只此超然長往是，幾人能遂鑄金成。"
    ]
  },
  {
    "volume": 687,
    "sequence": 18,
    "title": "離岐下題西湖",
    "author": "吳融",
    "content": [
      "送夏迎秋幾醉來，不堪行色被蟬催。身隨渭水看歸遠，夢掛秦雲約自回。雨細若為拋釣艇，月明誰複上歌台。",
      "千波萬浪西風急，更為紅蕖把一杯。"
    ]
  },
  {
    "volume": 687,
    "sequence": 19,
    "title": "岐陽蒙相國對宅因抒懷投獻",
    "author": "吳融",
    "content": [
      "風有危亭月有台，平津閣畔好裴回。雖非宋玉誅茅至，且學王家種竹來。已得靜居從馬歇，不堪行色被蟬催。",
      "故園蘭菊三千里，旅夢方應校懶回。"
    ]
  },
  {
    "volume": 687,
    "sequence": 20,
    "title": "晚泊松江",
    "author": "吳融",
    "content": [
      "落日停橈古渡邊，古今蹤跡一蒼然。平沙盡處雲藏樹，遠吹收來水定天。正困東西千里路，可憐瀟灑五湖船。",
      "如何不及前賢事，卻謝鱸魚在洛川。"
    ]
  },
  {
    "volume": 687,
    "sequence": 21,
    "title": "過澠池書事",
    "author": "吳融",
    "content": [
      "澠池城郭半遺基，無限春愁掛落暉。柳渡風輕花浪綠，麥田煙暖錦雞飛。相如忠烈千秋斷，二主英雄一夢歸。",
      "莫道新亭人對泣，異鄉殊代也沾衣。"
    ]
  },
  {
    "volume": 687,
    "sequence": 22,
    "title": "富春",
    "author": "吳融",
    "content": [
      "水送山迎入富春，一川如畫晚晴新。雲低遠渡帆來重，潮落寒沙鳥下頻。未必柳間無謝客，也應花裏有秦人。",
      "嚴光萬古清風在，不敢停橈更問津。"
    ]
  },
  {
    "volume": 687,
    "sequence": 23,
    "title": "高侍禦話及皮博士池中白蓮因成一章寄博士兼奉呈",
    "author": "吳融",
    "content": [
      "白玉花開綠錦池，風流禦史報人知。看來應是雲中墮，偷去須從月下移。已被亂蟬催晼晚，更禁涼雨動褵褷。",
      "習家秋色堪圖畫，只欠山公倒接z5。"
    ]
  },
  {
    "volume": 687,
    "sequence": 24,
    "title": "憶猿",
    "author": "吳融",
    "content": [
      "翠微雲斂日沈空，叫徹青冥怨不窮。連臂影垂溪色裏，斷腸聲盡月明中。靜含煙峽淒淒雨，高弄霜天嫋嫋風。",
      "猶有北山歸意在，少驚佳樹近房櫳。"
    ]
  },
  {
    "volume": 687,
    "sequence": 25,
    "title": "紅樹",
    "author": "吳融",
    "content": [
      "一聲南雁已先紅，神女霜飛葉葉同。自是孤根非暖地，莫驚他木耐秋風。暖煙散去陰全薄，明月臨來影半空。",
      "長憶洞庭千萬樹，照山橫浦夕陽中。"
    ]
  },
  {
    "volume": 687,
    "sequence": 26,
    "title": "新雁",
    "author": "吳融",
    "content": [
      "湘浦波春始北歸，玉關搖落又南飛。數聲飄去和秋色，一字橫來背晚暉。紫閣高翻雲冪冪，灞川低渡雨微微。",
      "莫從思婦台邊過，未得征人萬里衣。"
    ]
  },
  {
    "volume": 687,
    "sequence": 27,
    "title": "海上秋懷",
    "author": "吳融",
    "content": [
      "辭無珪組隱無才，門向潮頭過處開。幾度黃昏逢罔象，有時紅旭見蓬萊。磧連荒戍頻頻火，天絕纖雲往往雷。",
      "昨夜秋風已搖落，那堪更上望鄉台。"
    ]
  },
  {
    "volume": 687,
    "sequence": 28,
    "title": "憶山泉",
    "author": "吳融",
    "content": [
      "穿雲落石細湔湔，盡日疑聞弄管弦。千仞灑來寒碎玉，一泓深去碧涵天。煙迷葉亂尋難見，月好風清聽不眠。",
      "春雨正多歸未得，只應流恨更潺湲。"
    ]
  },
  {
    "volume": 687,
    "sequence": 29,
    "title": "東歸望華山",
    "author": "吳融",
    "content": [
      "碧蓮重疊在青冥，落日垂鞭緩客程。不奈春煙籠暗淡，可堪秋雨洗分明。南邊已放三千馬，北面猶標百二城。",
      "只怕仙人撫高掌，年年相見是空行。"
    ]
  },
  {
    "volume": 687,
    "sequence": 30,
    "title": "游華州飛泉亭",
    "author": "吳融",
    "content": [
      "走馬街南百畝池，碧蓮花影倒參差。偶同人去紅塵外，正值僧歸落照時。萬事已為春棄置，百憂須賴酒醫治。",
      "殷勤待取前峰月，更倚闌幹弄釣絲。"
    ]
  },
  {
    "volume": 687,
    "sequence": 31,
    "title": "池上雙鳧二首",
    "author": "吳融",
    "content": [
      "碧池悠漾小鳧雛，兩兩依依只自娛。釣艇忽移還散去，寒鴟有意即相呼。可憐翡翠歸雲髻，莫羨鴛鴦入畫圖。",
      "幸是羽毛無取處，一生安穩老菰蒲。",
      "雙鳧狎得傍池台，戲藻銜蒲遠又回。敢為稻粱淩險去，幸無鷹隼觸波來。萬絲春雨眠時亂，一片濃萍浴處開。",
      "不在籠欄夜仍好，月汀星沼剩裴回。"
    ]
  },
  {
    "volume": 687,
    "sequence": 32,
    "title": "葉落",
    "author": "吳融",
    "content": [
      "紅影飄來翠影微，一辭林表不知歸。伴愁無色煙猶在，替恨成啼露未晞。若逐水流應萬里，莫因風起便孤飛。",
      "楚郊千樹秋聲急，日暮紛紛惹客衣。"
    ]
  },
  {
    "volume": 687,
    "sequence": 33,
    "title": "和皮博士赴上京觀中修靈齋贈威儀尊師兼見寄",
    "author": "吳融",
    "content": [
      "霓結雙旌羽綴裙，七星壇上拜元君。精誠有為天應感，章奏無私鬼怕聞。鶴馭已從煙際下，鳳膏還向月中焚。",
      "白雲鄉路看看到，好駐流年翊聖文。"
    ]
  },
  {
    "volume": 687,
    "sequence": 34,
    "title": "春雨",
    "author": "吳融",
    "content": [
      "霏霏漠漠暗和春，冪翠凝紅色更新。寒入膩裘濃曉睡，細隨油壁靜香塵。連雲似織休迷雁，帶柳如啼好贈人。",
      "別有空階寂寥事，綠苔狼藉落花頻。"
    ]
  },
  {
    "volume": 687,
    "sequence": 35,
    "title": "秋池",
    "author": "吳融",
    "content": [
      "冷涵秋水碧溶溶，一片澄明見底空。有日晴來雲襯白，幾時吹落葉浮紅。香啼蓼穗娟娟露，幹動蓮莖淅淅風。",
      "淩曉無端照衰發，便悲霜雪鏡光中。"
    ]
  },
  {
    "volume": 687,
    "sequence": 36,
    "title": "首陽山",
    "author": "吳融",
    "content": [
      "首陽山枕黃河水，上有兩人曾餓死。不同天下人為非，兄弟相看自為是。遂令萬古識君心，為臣貴義不貴身。",
      "精靈長在白雲裏，應笑隨時飽死人。"
    ]
  },
  {
    "volume": 687,
    "sequence": 37,
    "title": "太湖石歌",
    "author": "吳融",
    "content": [
      "洞庭山下湖波碧，波中萬古生幽石。鐵索千尋取得來，奇形怪狀誰能識。初疑朝家正人立，又如戰士方狙擊。",
      "又如防風死後骨，又如于菟活時額。又如成人楓，又如害癭柏。雨過上停泓，風來中有隙。想得沈潛水府時，興雲出雨蟠蛟螭。今來硉矹林庭上，長恐忽然生白浪。",
      "用時應不稱媧皇，將去也堪隨博望。噫嘻爾石好憑依，幸有方池並釣磯。小山叢桂且為伴，鐘阜白雲長自歸。",
      "何必豪家甲第裏，玉闌幹畔爭光輝。一朝荊棘忽流落，何異綺羅雲雨飛。"
    ]
  },
  {
    "volume": 687,
    "sequence": 38,
    "title": "贈方幹處士歌",
    "author": "吳融",
    "content": [
      "把筆盡為詩，何人敵夫子？句滿天下口，名聒天下耳。",
      "不識朝，不識市，曠逍遙，閑徙倚。一杯酒，無萬事；",
      "一葉舟，無千里。衣裳白雲，坐臥流水。霜落風高忽相憶，惠然見過留一夕。一夕聽吟十數篇，水榭林蘿為岑寂。",
      "拂旦舍我亦不辭，攜筇徑去隨所適。隨所適，無處覓。",
      "雲半片，鶴一隻。"
    ]
  },
  {
    "volume": 687,
    "sequence": 39,
    "title": "李周彈箏歌",
    "author": "吳融",
    "content": [
      "古人雲，絲不如竹，竹不如肉。乃知此語未必然，李周彈箏聽不足。聞君七歲八歲時，五音六律皆生知。",
      "就中十三弦最妙，應宮出入年方少。青驄慣走長楸日，幾度承恩蒙急召。一字雁行斜禦筵，鏘金戛羽淩非煙。",
      "始似五更殘月裏，淒淒切切清露蟬。又如石罅堆葉下，泠泠瀝瀝蒼崖泉。鴻門玉鬥初向地，織女金梭飛上天。",
      "有時上苑繁花發，有時太液秋波闊。當頭獨坐摐一聲，滿座好風生拂拂。天顏開，聖心悅，紫金白珠沾賜物。",
      "出來無暇更還家，且上青樓醉明月。年將六十藝轉精，自寫梨園新曲聲。近來一事還惆悵，故里春荒煙草平。",
      "供奉供奉且聽語，自昔興衰看樂府。只如伊州與梁州，儘是太平時歌舞。旦夕君王繼此聲，不要停弦淚如雨。"
    ]
  },
  {
    "volume": 687,
    "sequence": 40,
    "title": "贈z6光上人草書歌",
    "author": "吳融",
    "content": [
      "篆書樸，隸書俗，草聖貴在無羈束。江南有僧名z6光，紫毫一管能顛狂。人家好壁試揮拂，瞬目已流三五行。",
      "摘如鉤，挑如撥，斜如掌，回如斡。又如夏禹鎖淮神，波底出來手正拔。又如朱亥錘晉鄙，袖中抬起腕欲脫。",
      "有時軟縈盈，一穗秋雲曳空闊。有時瘦巉岩，百尺枯松露槎枿。忽然飛動更驚人，一聲霹靂龍蛇活。",
      "稽山賀老昔所傳，又聞能者惟張顛。上人致功應不下，其奈飄飄滄海邊。可中一入天子國，絡素裁縑灑毫墨。",
      "不系知之與不知，須言一字千金值。"
    ]
  },
  {
    "volume": 687,
    "sequence": 41,
    "title": "贈李長史歌",
    "author": "吳融",
    "content": [
      "危欄壓溪溪澹碧，翠嫋紅飄鶯寂寂。此日長亭愴別離，座中忽遇吹蘆客。雙攘輕袖當高軒，含商吐羽淩非煙。",
      "初疑一百尺瀑布，八九月落香爐巔。又似鮫人為客罷，迸淚成珠玉盤瀉。碧珊瑚碎震澤中，金鋃鐺撼龜山下。",
      "鏗訇揭調初驚人，幽咽細聲還感神。紫鳳將雛叫山月，玄兔喪子啼江春。咨嗟長史出人藝，如何值此艱難際。",
      "可中長似承平基，肯將此為閒人吹。不是東城射雉處，即應南苑鬥雞時。白櫻桃熟每先賞，紅芍藥開長有詩。",
      "賣珠曾被武皇問，熏香不怕賈公知。今來流落一何苦，江南江北九寒暑。翠華猶在橐泉中，一曲梁州淚如雨。",
      "長史長史聽我語，從來藝絕多失所。羅君贈君兩首詩，半是悲君半自悲。"
    ]
  },
  {
    "volume": 687,
    "sequence": 42,
    "title": "贈廣利大師歌",
    "author": "吳融",
    "content": [
      "化人之心固甚難，自化之心更不易。化人可以程限之，自化元須有其志。在心為志者何人，今日得之於廣利。",
      "三十年前識師初，正見把筆學草書。崩雲落日千萬狀，隨手變化生空虛。海北天南幾回別，每見書蹤轉奇絕。",
      "近來兼解作歌詩，言語明快有氣骨。堅如百煉鋼，挺特不可屈。又如千里馬，脫韁飛滅沒。好是不雕刻，縱橫沖口發。昨來示我十餘篇，詠殺江南風與月。",
      "乃知性是天，習是人。莫輕河邊羖fG，飛作天上麒麟。",
      "但日新，又日新，李太白，非通神。"
    ]
  },
  {
    "volume": 687,
    "sequence": 43,
    "title": "古離別",
    "author": "吳融",
    "content": [
      "紫鸞黃鵠雖別離，一舉千里何難追。猶聞啼風與叫月，流連斷續令人悲。賦情更有深繾綣，碧甃千尋尚為淺。",
      "蟾蜍正向清夜流，蛺蝶須教墮絲罥。莫道斷絲不可續，丹穴鳳凰膠不遠。莫道流水不回波，海上兩潮長自返。"
    ]
  },
  {
    "volume": 687,
    "sequence": 44,
    "title": "風雨吟",
    "author": "吳融",
    "content": [
      "風騷騷，雨涔涔，長洲苑外荒居深。門外流水流澶漫，河邊古木鳴蕭森。夐無禽影，寂無人音。端然拖愁坐，萬感叢於心。姑蘇碧瓦十萬戶，中有樓臺與歌舞。",
      "尋常倚月複眠花，莫說斜風兼細雨。",
      "應不知天地造化是何物，亦不知榮辱是何主。",
      "吾囷長滿是太平，吾樂不極是天生。豈憂天下有大憝，四郊刁鬥常錚錚。官軍擾人甚於賊，將臣怕死唯守城。",
      "又豈複憂朝廷苦弛慢，中官轉縱橫。李膺勾黨即罹患，竇武忠謀又未行。又豈憂文臣盡遭束高閣，文教從今日蕭索。若更無人稍近前，把筆到頭同一惡。",
      "可歎吳城城中人，無人與我交一言。蓬蒿滿徑塵一榻，獨此閔閔何其煩。雖然小或可謀大，嫠婦之憂史尚存。",
      "況我長懷丈夫志，今來流落滄溟涘。有時驚事再咨嗟，因風因雨更憔悴。只有閑橫膝上琴，怨傷怨恨聊相寄。",
      "伯牙海上感滄溟，何似今朝風雨思。"
    ]
  },
  {
    "volume": 687,
    "sequence": 45,
    "title": "江行",
    "author": "吳融",
    "content": [
      "來時風，去時雨，蕭蕭颯颯春江浦。欹欹側側海門帆，軋軋啞啞洞庭櫓。"
    ]
  },
  {
    "volume": 687,
    "sequence": 46,
    "title": "壁畫折竹雜言",
    "author": "吳融",
    "content": [
      "枯纏藤，重欹雪。渭曲逢，湘江別。不是從來無本根，畫工取勢教摧折。"
    ]
  },
  {
    "volume": 687,
    "sequence": 47,
    "title": "古錦裾六韻",
    "author": "吳融",
    "content": [
      "濯水經何日，隨風故有人。綠衣猶偪畫，丹頂尚迷真。",
      "暗淡雲沈古，青蒼蘚剝新。映襟知惹淚，侵韉想縈塵。",
      "掣曳無由睹，流傳久自珍。武威應認得，牽挽幾當春。"
    ]
  },
  {
    "volume": 687,
    "sequence": 48,
    "title": "賦得欲曉看妝面",
    "author": "吳融",
    "content": [
      "朧朧欲曙色，隱隱辨殘妝。月始雲中出，花猶霧裏藏。",
      "眉邊全失翠，額畔半留黃。轉入金屏影，隈侵角枕光。",
      "有蟬隳鬢樣，無燕著釵行。十二峰前夢，如何不斷腸。"
    ]
  },
  {
    "volume": 687,
    "sequence": 49,
    "title": "府試雨夜帝裏聞猿聲",
    "author": "吳融",
    "content": [
      "雨滴秦中夜，猿聞峽外聲。已吟何遜恨，還賦屈平情。",
      "暗逐哀鴻淚，遙含禁漏清。直疑遊萬里，不覺在重城。",
      "霎霎侵燈亂，啾啾入夢驚。明朝臨曉鏡，別有鬢絲生。"
    ]
  },
  {
    "volume": 687,
    "sequence": 50,
    "title": "題畫柏",
    "author": "吳融",
    "content": [
      "不得月中桂，轉思陵上柏。閑取畫圖看，煩紆果冰釋。",
      "桂生在青冥，萬古煙霧隔。下蔭玄兔窟，上映嫦娥魄。",
      "圓缺且不常，高低圖難測。若非假羽翰，折攀何由得。",
      "天遠眼虛穿，夜闌頭自白。未知陵上柏，一定不移易。",
      "有意兼松茂，無情從麝食。不在是非間，與人為憤激。",
      "他年上縑素，今日懸屋壁。靈怪不可知，風雨疑來逼。",
      "明朝歸故園，唯此同所適。回首寄團枝，無勞惠消息。"
    ]
  },
  {
    "volume": 687,
    "sequence": 51,
    "title": "平望蚊子二十六韻",
    "author": "吳融",
    "content": [
      "天下有蚊子，候夜噆人膚。平望有蚊子，白晝來相屠。",
      "不避風與雨，群飛出菰蒲。擾擾蔽天黑，雷然隨舳艫。",
      "利嘴入人肉，微形紅且濡。振蓬亦不懼，至死貪膏腴。",
      "舟人敢停棹，陸者亦疾趨。南北百餘裏，畏之如虎貙。",
      "噫嘻天地間，萬物各有殊。陽者陽為伍，陰者陰為徒。",
      "蚊蚋是陰物，夜從喧牆隅。如何正曦赫，吞噬當通衢。",
      "人筋為爾斷，人力為爾枯。衣巾穢且甚，盤饌腥有餘。",
      "豈是陽德衰，不能使消除。豈是有主者，此鄉宜毒荼。",
      "吾聞蛇能螫，避之則無虞。吾聞蠆有毒，見之可疾驅。",
      "唯是此蚊子，逢人皆病諸。江南夏景好，水木多蕭疏。",
      "此中震澤路，風月彌清虛。前後幾來往，襟懷曾未舒。",
      "朝既蒙襞積，夜仍跧蘧蒢。雖然好吟嘯，其奈難踟躕。",
      "人生有不便，天意當何如。誰能假羽翼，直上言紅爐。"
    ]
  },
  {
    "volume": 687,
    "sequence": 52,
    "title": "桃花",
    "author": "吳融",
    "content": [
      "滿樹和嬌爛漫紅，萬枝丹彩灼春融。",
      "何當結作千年實，將示人間造化工。"
    ]
  },
  {
    "volume": 687,
    "sequence": 53,
    "title": "木筆花",
    "author": "吳融",
    "content": [
      "嫩如新竹管初齊，粉膩紅輕樣可攜。",
      "誰與詩人偎檻看，好於箋墨並分題。"
    ]
  },
  {
    "volume": 687,
    "sequence": 54,
    "title": "浙東筵上有寄",
    "author": "吳融",
    "content": [
      "襄王席上一神仙，眼色相當語不傳。見了又休真似夢，坐來雖近遠於天。隴禽有意猶能說，江月無心也解圓。",
      "更被東風勸惆悵，落花時節定翩翩。"
    ]
  },
  {
    "volume": 687,
    "sequence": 55,
    "title": "富水驛東楹有人題詩",
    "author": "吳融",
    "content": [
      "繡纓霞翼兩鴛鴦，金島銀川是故鄉。只合雙飛便雙死，豈悲相失與相忘。煙花夜泊紅蕖膩，蘭渚春遊碧草芳。",
      "何事遽驚雲雨別，秦山楚水兩乖張。"
    ]
  },
  {
    "volume": 687,
    "sequence": 56,
    "title": "上巳日",
    "author": "吳融",
    "content": [
      "本學多情劉武威，尋花傍水看春暉。",
      "無端遇著傷心事，贏得淒涼索漠歸。"
    ]
  },
  {
    "volume": 687,
    "sequence": 57,
    "title": "隋堤",
    "author": "吳融",
    "content": [
      "搔首隋堤落日斜，已無餘柳可藏鴉。岸傍昔道牽龍艦，河底今來走犢車。曾笑陳家歌玉樹，卻隨後主看瓊花。",
      "四方正是無虞日，誰信黎陽有古家。"
    ]
  }
]