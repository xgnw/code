[
  {
    "volume": 107,
    "sequence": 1,
    "title": "奉和聖制送張說上集賢學士賜宴",
    "author": "源幹曜",
    "content": [
      "盛業光書府，征人盡國英。絲綸賢得相，群俊學為名。",
      "寵命垂天錫，崇恩發睿情。熏風清禁籞，文殿述皇明。",
      "日霽庭陰出，池曛水氣生。歡娛此無限，詩酒自相迎。"
    ]
  },
  {
    "volume": 107,
    "sequence": 2,
    "title": "奉和禦制幹曜與張說宋璟同日上官命宴都堂賜詩",
    "author": "源幹曜",
    "content": [
      "睿作超千古，湛恩育萬人。遞遷俱荷澤，同拜忽為鄰。",
      "道合徽音暢，芳辰景命新。鼓鐘崇享禮，鵷鷺集朝倫。",
      "竊位思官謗，凋容謝木春。慚多無以敘，拙備實難陳。",
      "進綬懷三少，承光盡百身。自當歸第日，何幸列宮臣。"
    ]
  },
  {
    "volume": 107,
    "sequence": 3,
    "title": "奉和聖制送張尚書巡邊",
    "author": "源幹曜",
    "content": [
      "匈奴邇河朔，漢地須戎旅。天子擇英才，朝端出監撫。",
      "流星下閶闔，寶鉞專公輔。禮物生光輝，宸章備恩詡。",
      "有征視矛戟，制勝唯樽俎。彼美何壯哉，桓桓擅斯舉。",
      "聲華振台閣，功德標文武。奉國知命輕，忘家以身許。",
      "安人在勤恤，保大殫襟腑。此外無異言，同情報明主。"
    ]
  },
  {
    "volume": 107,
    "sequence": 4,
    "title": "禪社首樂章",
    "author": "源幹曜",
    "content": [
      "靈具醉，杳熙熙。靈將往，眇禗禗。願明德，吐正詞。",
      "爛遺光，流禎祺。"
    ]
  },
  {
    "volume": 107,
    "sequence": 5,
    "title": "奉和聖制送張說赴集賢院學士賜宴賦得虛字",
    "author": "徐堅",
    "content": [
      "崇文德化洽，新殿集賢初。庸菲參高選，首濫承明廬。",
      "殊私光輔弼，榮送列簪裾。座引中廚饌，杯錫上尊餘。",
      "翠葉濃丹苑，晴空卷碧虛。忝同文史地，願草登封書。"
    ]
  },
  {
    "volume": 107,
    "sequence": 6,
    "title": "奉和聖制送張說巡邊",
    "author": "徐堅",
    "content": [
      "至德撫遐荒，神兵赴朔方。帝思元帥重，爰擇股肱良。",
      "累相承安世，深籌協子房。寄崇專斧鉞，禮備設壇場。",
      "鼙鼓喧雷電，戈劍凜風霜。四騑將戒道，十乘啟先行。",
      "聖錫加恒數，天文耀寵光。出郊開帳飲，寅餞盛離章。",
      "雨濯梅林潤，風清麥野涼。燕山應勒頌，麟閣佇名揚。"
    ]
  },
  {
    "volume": 107,
    "sequence": 7,
    "title": "奉和送金城公主適西蕃應制",
    "author": "徐堅",
    "content": [
      "星漢下天孫，車服降殊蕃。匣中詞易切，馬上曲虛繁。",
      "關塞移朱帳，風塵暗錦軒。簫聲去日遠，萬里望河源。"
    ]
  },
  {
    "volume": 107,
    "sequence": 8,
    "title": "餞許州宋司馬赴任",
    "author": "徐堅",
    "content": [
      "舊許星車轉，神京祖帳開。斷煙傷別望，零雨送離杯。",
      "辭燕依空繞，賓鴻入聽哀。分襟與秋氣，日夕共悲哉。"
    ]
  },
  {
    "volume": 107,
    "sequence": 9,
    "title": "餞唐永昌",
    "author": "徐堅",
    "content": [
      "郎官出宰赴伊瀍，征傳駸駸灞水前。",
      "此時悵望新豐道，握手相看共黯然。"
    ]
  },
  {
    "volume": 107,
    "sequence": 10,
    "title": "送考功武員外學士使嵩山置舍利塔歌",
    "author": "徐堅",
    "content": [
      "伊川別騎，灞岸分筵。對三春之花月，覽千里之風煙。",
      "望青山兮分地，見白雲兮在天。寄愁心於樽酒，愴離緒於清弦。共握手而相顧，各銜淒而黯然。"
    ]
  },
  {
    "volume": 107,
    "sequence": 11,
    "title": "棹歌行",
    "author": "徐堅",
    "content": [
      "棹女飾銀鉤，新妝下翠樓。霜絲青桂楫，蘭枻紫霞舟。",
      "水落金陵曙，風起洞庭秋。扣舷過曲浦，飛帆越回流。",
      "影入桃花浪，香飄杜若洲。洲長殊未返，蕭散雲霞晚。",
      "日下大江平，煙生歸岸遠。岸遠聞潮波，爭途遊戲多。",
      "因聲趙津女，來聽采菱歌。"
    ]
  },
  {
    "volume": 107,
    "sequence": 12,
    "title": "送武進鄭明府",
    "author": "徐堅",
    "content": [
      "弦歌試宰日，城闕賞心違。北謝蒼龍去，南隨黃鵠飛。",
      "夏雲海中出，吳山江上微。甿謠豈雲遠，從此慶緇衣。"
    ]
  },
  {
    "volume": 107,
    "sequence": 13,
    "title": "儀坤廟樂章",
    "author": "徐堅",
    "content": [
      "于穆清廟，肅雍嚴祀。合福受厘，介以繁祉。"
    ]
  },
  {
    "volume": 107,
    "sequence": 14,
    "title": "祭汾陰樂章",
    "author": "源光裕",
    "content": [
      "方丘既膳，嘉饗載謐。齋敬畢誠，陶匏貴質。",
      "秀畢豐薦，芳俎盈實。永永福流，其升如日。"
    ]
  }
]