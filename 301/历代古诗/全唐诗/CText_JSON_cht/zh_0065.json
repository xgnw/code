[
  {
    "volume": 65,
    "sequence": 1,
    "title": "初春行宮侍宴應制",
    "author": "蘇味道",
    "content": [
      "溫液吐涓涓，跳波急應弦。簪裾承睿賞，花柳發韶年。",
      "聖酒千鐘洽，宸章七曜懸。微臣從此醉，還似夢鈞天。"
    ]
  },
  {
    "volume": 65,
    "sequence": 2,
    "title": "單于川對雨二首",
    "author": "蘇味道",
    "content": [
      "崇朝遘行雨，薄晚屯密雲。緣階起素沫，竟水聚圓文。",
      "河柳低未舉，山花落已芬。清尊久不薦，淹留遂待君。",
      "飛雨欲迎旬，浮雲已送春。還從濯枝後，來應洗兵辰。",
      "氣合龍祠外，聲過鯨海濱。伐邢知有屬，已見靜邊塵。"
    ]
  },
  {
    "volume": 65,
    "sequence": 3,
    "title": "正月十五夜",
    "author": "蘇味道",
    "content": [
      "火樹銀花合，星橋鐵鎖開。暗塵隨馬去，明月逐人來。",
      "游伎皆穠李，行歌盡落梅。金吾不禁夜，玉漏莫相催。"
    ]
  },
  {
    "volume": 65,
    "sequence": 4,
    "title": "詠霧",
    "author": "蘇味道",
    "content": [
      "氤氳起洞壑，遙裔匝平疇。乍似含龍劍，還疑映蜃樓。",
      "拂林隨雨密，度徑帶煙浮。方謝公超步，終從彥輔遊。"
    ]
  },
  {
    "volume": 65,
    "sequence": 5,
    "title": "詠虹",
    "author": "蘇味道",
    "content": [
      "紆餘帶星渚，窈窕架天潯。空因壯士見，還共美人沉。",
      "逸照含良玉，神花藻瑞金。獨留長劍彩，終負昔賢心。"
    ]
  },
  {
    "volume": 65,
    "sequence": 6,
    "title": "詠霜",
    "author": "蘇味道",
    "content": [
      "金祇暮律盡，玉女暝氛歸。孕冷隨鐘徹，飄華逐劍飛。",
      "帶日浮寒影，乘風進晚威。自有貞筠質，寧將庶草腓。"
    ]
  },
  {
    "volume": 65,
    "sequence": 7,
    "title": "詠井",
    "author": "蘇味道",
    "content": [
      "玲瓏映玉檻，澄澈瀉銀床。流聲集孔雀，帶影出羵羊。",
      "桐落秋蛙散，桃舒春錦芳。帝力終何有，機心庶此忘。"
    ]
  },
  {
    "volume": 65,
    "sequence": 8,
    "title": "詠石",
    "author": "蘇味道",
    "content": [
      "濟北甄神貺，河西濯錦文。聲應天池雨，影觸岱宗雲。",
      "燕歸猶可候，羊起自成群。何當握靈髓，高枕絕囂氛。"
    ]
  },
  {
    "volume": 65,
    "sequence": 9,
    "title": "奉和受圖溫洛應制",
    "author": "蘇味道",
    "content": [
      "綠綺膺河檢，清壇俯洛濱。天旋俄制蹕，孝享屬嚴禋。",
      "陟配光三祖，懷柔洎百神。霧開中道日，雪斂屬車塵。",
      "預奉咸英奏，長歌億萬春。"
    ]
  },
  {
    "volume": 65,
    "sequence": 10,
    "title": "使嶺南聞崔馬二禦史並拜台郎",
    "author": "蘇味道",
    "content": [
      "振鷺齊飛日，遷鶯遠聽聞。明光共待漏，清鑒各披雲。",
      "喜得廊廟舉，嗟為台閣分。故林懷柏悅，新幄阻蘭熏。",
      "冠去神羊影，車迎瑞雉群。遠從南斗外，遙仰列星文。"
    ]
  },
  {
    "volume": 65,
    "sequence": 11,
    "title": "贈封禦史入台",
    "author": "蘇味道",
    "content": [
      "故事推三獨，茲辰對兩闈。夕鴉共鳴舞，屈草接芳菲。",
      "盛府持清橐，殊章動繡衣。風連台閣起，霜就簡書飛。",
      "凜凜當朝色，行行滿路威。惟當擊隼去，複睹落雕歸。"
    ]
  },
  {
    "volume": 65,
    "sequence": 12,
    "title": "始背洛城秋郊矚目奉懷台中諸侍禦",
    "author": "蘇味道",
    "content": [
      "薄遊忝霜署，直指戒冰心。荔浦方南紀，蘅皋暫北臨。",
      "山晴關塞斷，川暮廣城陰。場圃通圭甸，溝塍礙石林。",
      "野童來捃拾，田叟去謳吟。蟋蟀秋風起，蒹葭晚露深。",
      "帝城猶鬱鬱，征傳幾駸駸。回憶披書地，勞歌謝所欽。"
    ]
  },
  {
    "volume": 65,
    "sequence": 13,
    "title": "九江口南濟北接蘄春南與潯陽岸",
    "author": "蘇味道",
    "content": [
      "江路一悠哉，滔滔九派來。遠潭昏似霧，前浦沸成雷。",
      "鱗介多潛育，漁商幾溯洄。風搖蜀柿下，日照楚萍開。",
      "近漱湓城曲，斜吹蠡澤隈。錫龜猶入貢，浮獸罷為災。",
      "津吏揮橈疾，郵童整傳催。歸心詎可問，為視落潮回。"
    ]
  },
  {
    "volume": 65,
    "sequence": 14,
    "title": "和武三思於天中寺尋複禮上人之作",
    "author": "蘇味道",
    "content": [
      "藩戚三雍暇，禪居二室隈。忽聞從桂苑，移步踐花台。",
      "敏學推多藝，高談屬辯才。是非寧滯著，空有掠嫌猜。",
      "五行幽機暢，三蕃妙鍵開。味同甘露灑，香似逆風來。",
      "砌古留方石，池清辨燒灰。人尋鶴洲返，月逐虎溪回。",
      "企躅瞻飛蓋，攀遊想渡杯。願陪為善樂，從此去塵埃。"
    ]
  },
  {
    "volume": 65,
    "sequence": 15,
    "title": "嵩山石淙侍宴應制",
    "author": "蘇味道",
    "content": [
      "雕輿藻衛擁千官，仙洞靈溪訪九丹。隱曖源花迷近路，參差嶺竹掃危壇。重崖對聳霞文駁，瀑水交飛雨氣寒。",
      "天洛宸襟有餘興，裴回周矖駐歸鑾。"
    ]
  }
]