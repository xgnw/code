[
  {
    "volume": 635,
    "sequence": 1,
    "title": "送邊上從事",
    "author": "周繇",
    "content": [
      "戎裝佩鏌鋣，走馬逐輕車。衰草城邊路，殘陽壟上笳。",
      "黃河穿漢界，青塚出胡沙。提筆男兒事，功名立可誇。"
    ]
  },
  {
    "volume": 635,
    "sequence": 2,
    "title": "送洛陽崔員外",
    "author": "周繇",
    "content": [
      "塞詔除嵩洛，觀圖見廢興。城遷周古鼎，地列漢諸陵。",
      "日送歸朝客，時招住嶽僧。郡齋台閣滿，公退即吟登。"
    ]
  },
  {
    "volume": 635,
    "sequence": 3,
    "title": "送人尉黔中",
    "author": "周繇",
    "content": [
      "盤山行幾驛，水路複通巴。峽漲三川雪，園開四季花。",
      "公庭飛白鳥，官俸請丹砂。知尉黔中後，高吟采物華。"
    ]
  },
  {
    "volume": 635,
    "sequence": 4,
    "title": "送宇文虞",
    "author": "周繇",
    "content": [
      "此別欲何往，未言歸故林。行車新歲近，落日亂山深。",
      "野店寒無客，風巢動有禽。潛知經目事，大半是愁吟。"
    ]
  },
  {
    "volume": 635,
    "sequence": 5,
    "title": "題東林寺虎掊泉",
    "author": "周繇",
    "content": [
      "勝致通幽感，靈泉有虎掊。爪抬山脈斷，掌托石心拗。",
      "竹藹疑相近，松陰蓋亦交。轉令棲遁者，真境逾難拋。"
    ]
  },
  {
    "volume": 635,
    "sequence": 6,
    "title": "登甘露寺",
    "author": "周繇",
    "content": [
      "盤江上幾層，峭壁半垂藤。殿鎖南朝像，龕禪外國僧。",
      "海濤摏砌檻，山雨灑窗燈。日暮疏鐘起，聲聲徹廣陵。"
    ]
  },
  {
    "volume": 635,
    "sequence": 7,
    "title": "甘露寺東軒",
    "author": "周繇",
    "content": [
      "每日憐晴眺，閑吟只自娛。山從平地有，水到遠天無。",
      "老樹多封楚，輕煙暗染吳。雖居此廊下，入戶亦躊躕。"
    ]
  },
  {
    "volume": 635,
    "sequence": 8,
    "title": "甘露寺北軒",
    "author": "周繇",
    "content": [
      "曉色宜閑望，山風遠益清。白雲連晉閣，碧樹盡蕪城。",
      "少靜沙痕出，煙消野火平。最堪佳此境，為我長詩情。"
    ]
  },
  {
    "volume": 635,
    "sequence": 9,
    "title": "詠螢",
    "author": "周繇",
    "content": [
      "熠熠與娟娟，池塘竹樹邊。亂飛同曳火，成聚卻無煙。",
      "微雨灑不滅，輕風吹欲燃。舊曾書案上，頻把作囊懸。"
    ]
  },
  {
    "volume": 635,
    "sequence": 10,
    "title": "望海",
    "author": "周繇",
    "content": [
      "蒼茫空泛日，四顧絕人煙。半浸中華岸，旁通異域船。",
      "島間應有國，波外恐無天。欲作乘槎客，翻愁去來年。"
    ]
  },
  {
    "volume": 635,
    "sequence": 11,
    "title": "送楊環校書歸廣南",
    "author": "周繇",
    "content": [
      "天南行李半波濤，灘樹枝枝拂戲猱。初著藍衫從遠嶠，乍辭雲署泊輕艘。山村象踏桄榔葉，海外人收翡翠毛。",
      "名宦兩成歸舊隱，遍尋親友興何饒。"
    ]
  },
  {
    "volume": 635,
    "sequence": 12,
    "title": "經故宅有感",
    "author": "周繇",
    "content": [
      "身沒南荒雨露賒，朱門空鎖舊繁華。池塘鑿就方通水，桃杏栽成未見花。異代圖書藏幾篋，傾城羅綺散誰家。",
      "昔年埏埴生靈地，今日生人為歎嗟。"
    ]
  },
  {
    "volume": 635,
    "sequence": 13,
    "title": "送入蕃使",
    "author": "周繇",
    "content": [
      "獵獵旗幡過大荒，敕書猶帶禦煙香。滹沱河凍軍回探，邏逤孤城雁著行。遠寨風狂移帳幕，平沙日晚臥牛羊。",
      "早終冊禮朝天闕，莫遣虯髭染塞霜。"
    ]
  },
  {
    "volume": 635,
    "sequence": 14,
    "title": "白石潭秋霽作",
    "author": "周繇",
    "content": [
      "潭心煙霧破斜暉，殷殷雷聲隔翠微。崖蹙盤渦翻蜃窟，灘吹白石上漁磯。陵風舴艋謳啞去，出水鸕鷀薄泊飛。",
      "秋霽更誰同此望，遠鐘時見一僧歸。"
    ]
  },
  {
    "volume": 635,
    "sequence": 15,
    "title": "題金陵棲霞寺贈月公",
    "author": "周繇",
    "content": [
      "明家不要買山錢，施作清池種白蓮。松檜老依雲外地，樓臺深鎖洞中天。風經絕頂回疏雨，石倚危屏掛落泉。",
      "欲結茅庵伴師住，肯饒多少薜蘿煙。"
    ]
  },
  {
    "volume": 635,
    "sequence": 16,
    "title": "嘲段成式",
    "author": "周繇",
    "content": [
      "蹙鞠且徒為，甯如目送時。報仇慚選耎，存想恨逶遲。",
      "促坐疑辟咡，銜杯強朵頤。恣情窺窈窕，曾恃好風姿。",
      "色授應難奪，神交願莫辭。請君看曲譜，不負少年期。"
    ]
  },
  {
    "volume": 635,
    "sequence": 17,
    "title": "送江州薛尚書",
    "author": "周繇",
    "content": [
      "匡廬千萬峰，影匝郡城中。忽佩虎符去，遙疑鳥道通。",
      "煙霞時滿郭，波浪暮連空。樹翳樓臺月，帆飛鼓角風。",
      "郡齋多嶽客，鄉戶半漁翁。王事行春外，題詩寄遠公。"
    ]
  },
  {
    "volume": 635,
    "sequence": 18,
    "title": "津頭望白水",
    "author": "周繇",
    "content": [
      "晴江暗漲岸吹沙，山畔船沖樹杪斜。",
      "城郭半淹橋市鬧，鷺鷥繚繞入人家。"
    ]
  },
  {
    "volume": 635,
    "sequence": 19,
    "title": "公子行",
    "author": "周繇",
    "content": [
      "青山薄薄漏春風，日暮鳴鞭柳影中。",
      "回望玉樓人不見，酒旗深處勒花驄。"
    ]
  },
  {
    "volume": 635,
    "sequence": 20,
    "title": "看牡丹贈段成式",
    "author": "周繇",
    "content": [
      "金蕊霞英疊彩香，初疑少女出蘭房。",
      "逡巡又是一年別，寄語集仙呼索郎。"
    ]
  },
  {
    "volume": 635,
    "sequence": 21,
    "title": "以人參遺段成式",
    "author": "周繇",
    "content": [
      "人形上品傳方志，我得真英自紫團。",
      "慚非叔子空持藥，更請伯言審細看。"
    ]
  },
  {
    "volume": 635,
    "sequence": 22,
    "title": "和段成式",
    "author": "周繇",
    "content": [
      "回簪轉黛喜猜防，粉署裁詩助酒狂。",
      "若遇仙丹偕羽化，但隨蕭史亦何傷。",
      "玉樹瓊筵映彩霞，澄虛樓閣似仙家。",
      "只緣存想歸蘭室，不向春風看夜花。"
    ]
  }
]