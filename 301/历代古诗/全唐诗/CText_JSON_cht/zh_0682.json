[
  {
    "volume": 682,
    "sequence": 1,
    "title": "亂後卻至近甸有感",
    "author": "韓偓",
    "content": [
      "狂童容易犯金門，比屋齊人作旅魂。夜戶不扃生茂草，春渠自溢浸荒園。關中忽見屯邊卒，塞外翻聞有漢村。",
      "堪恨無情清渭水，渺茫依舊繞秦原。"
    ]
  },
  {
    "volume": 682,
    "sequence": 2,
    "title": "同年前虞部李郎中自長沙赴行在余以紫石硯贈之賦詩代書",
    "author": "韓偓",
    "content": [
      "斧柯新樣勝珠璣，堪贊星郎染翰時。不向東垣修直疏，即須西掖草妍詞。紫光稱近丹青筆，聲韻宜裁錦繡詩。",
      "蓬島侍臣今放逐，羨君回去逼龍墀。"
    ]
  },
  {
    "volume": 682,
    "sequence": 3,
    "title": "甲子歲夏五月自長沙抵醴陵貴就深僻以便疏慵…聊寄知心",
    "author": "韓偓",
    "content": [
      "職在內庭宮闕下，廳前皆種紫微花。眼明忽傍漁家見，魂斷方驚魏闕賒。淺色暈成宮裏錦，濃香染著洞中霞。",
      "此行若遇支機石，又被君平驗海槎。"
    ]
  },
  {
    "volume": 682,
    "sequence": 4,
    "title": "和王舍人撫州飲席贈韋司空",
    "author": "韓偓",
    "content": [
      "樓臺掩映入春寒，絲竹錚鏦向夜闌。席上弟兄皆杞梓，花前賓客盡鴛鸞。孫弘莫惜頻開合，韓信終期別築壇。",
      "削玉風姿官水土，黑頭公自古來難。"
    ]
  },
  {
    "volume": 682,
    "sequence": 5,
    "title": "避地寒食",
    "author": "韓偓",
    "content": [
      "避地淹留已自悲，況逢寒食欲沾衣。濃春孤館人愁坐，斜日空園花亂飛。路遠漸憂知己少，時危又與賞心違。",
      "一名所系無窮事，爭敢當年便息機。"
    ]
  },
  {
    "volume": 682,
    "sequence": 6,
    "title": "山驛",
    "author": "韓偓",
    "content": [
      "參差西北數行雁，寥落東方幾片雲。疊石小松張水部，暗山寒雨李將軍。秋花粉黛宜無味，獨鳥笙簧稱靜聞。",
      "瀟灑襟懷遺世慮，驛樓紅葉自紛紛。"
    ]
  },
  {
    "volume": 682,
    "sequence": 7,
    "title": "早發藍關",
    "author": "韓偓",
    "content": [
      "關門愁立候雞鳴，搜景馳魂入杳冥。雲外日隨千里雁。",
      "山根霜共一潭星。路盤暫見樵人火，棧轉時聞驛使鈴。",
      "自問辛勤緣底事，半年驅馬傍長亭。"
    ]
  },
  {
    "volume": 682,
    "sequence": 8,
    "title": "深村",
    "author": "韓偓",
    "content": [
      "甘向深村固不材，猶勝摧折傍塵埃。清宵玩月唯紅葉，永日關門但綠苔。幽院菊荒同寂寞，野橋僧去獨裴回。",
      "隔籬農叟遙相賀，□□□□膏雨來。"
    ]
  },
  {
    "volume": 682,
    "sequence": 9,
    "title": "重游曲江",
    "author": "韓偓",
    "content": [
      "追尋前事立江汀，漁者應聞太息聲。避客野鷗如有感，損花微雪似無情。疏林自覺長堤在，春水空連古岸平。",
      "惆悵引人還到夜，鞭鞘風冷柳煙輕。"
    ]
  },
  {
    "volume": 682,
    "sequence": 10,
    "title": "三月",
    "author": "韓偓",
    "content": [
      "辛夷才謝小桃發，蹋青過後寒食前。四時最好是三月，一去不回唯少年。吳國地遙江接海，漢陵魂斷草連天。",
      "新愁舊恨真無奈，須就鄰家甕底眠。"
    ]
  },
  {
    "volume": 682,
    "sequence": 11,
    "title": "秋村",
    "author": "韓偓",
    "content": [
      "稻壟蓼紅溝水清，荻園葉白秋日明。空坡路細見騎過，遠田人靜聞水行。柴門狼藉牛羊氣，竹塢幽深雞犬聲。",
      "絕粒看經香一炷，心知無事即長生。"
    ]
  },
  {
    "volume": 682,
    "sequence": 12,
    "title": "殘花",
    "author": "韓偓",
    "content": [
      "餘霞殘雪幾多在，蔫香冶態猶無窮。黃昏月下惆悵白，清明雨後寥梢紅。樹底草齊千片淨，牆頭風急數枝空。",
      "西園此日傷心處，一曲高歌水向東。"
    ]
  },
  {
    "volume": 682,
    "sequence": 13,
    "title": "夜船",
    "author": "韓偓",
    "content": [
      "野雲低迷煙蒼蒼，平波揮目如凝霜。月明船上簾幕卷，露重岸頭花木香。村遠夜深無火燭，江寒坐久換衣裳。",
      "誠知不覺天將曙，幾簇青山雁一行。"
    ]
  },
  {
    "volume": 682,
    "sequence": 14,
    "title": "傷春",
    "author": "韓偓",
    "content": [
      "三月光景不忍看，五陵春色何摧殘。窮途得志反惆悵，飲席話舊多闌珊。中酒向陽成美睡，惜花沖雨覺傷寒。",
      "野棠飛盡蒲根暖，寂寞南溪倚釣竿。"
    ]
  },
  {
    "volume": 682,
    "sequence": 15,
    "title": "歸紫閣下",
    "author": "韓偓",
    "content": [
      "一笈攜歸紫閣峰，馬蹄閑慢水溶溶。黃昏後見山田火，朧fC時聞縣郭鐘，瘦竹迸生僧坐石，野藤纏殺鶴翹松。",
      "釣磯自別經秋雨，長得莓苔更幾重。"
    ]
  },
  {
    "volume": 682,
    "sequence": 16,
    "title": "夜坐",
    "author": "韓偓",
    "content": [
      "天似空江星似波，時時珠露滴圓荷。平生蹤跡慕真隱，此夕襟懷深自多。格是厭厭饒酒病，終須的的學漁歌。",
      "無名無位堪休去，猶擬朝衣換釣蓑。"
    ]
  },
  {
    "volume": 682,
    "sequence": 17,
    "title": "午寢夢江外兄弟",
    "author": "韓偓",
    "content": [
      "長夏居閑門不開，繞門青草絕塵埃。空庭日午獨眠覺，旅夢天涯相見回。鬢向此時應有雪，心從別處即成灰。",
      "如何水陸三千里，幾月書郵始一來。"
    ]
  },
  {
    "volume": 682,
    "sequence": 18,
    "title": "曲江夜思",
    "author": "韓偓",
    "content": [
      "鼓聲將絕月斜痕，園外閑坊半掩門。池裏紅蓮凝白露，苑中青草伴黃昏。林塘闃寂偏宜夜，煙火稀疏便似村。",
      "大抵世間幽獨景，最關詩思與離魂。"
    ]
  },
  {
    "volume": 682,
    "sequence": 19,
    "title": "過漢口",
    "author": "韓偓",
    "content": [
      "濁世清名一概休，古今翻覆剩堪愁。年年春浪來巫峽，日日殘陽過沔州。居雜商徒偏富庶，地多詞客自風流。",
      "聯翩半世騰騰過，不在漁船即酒樓。"
    ]
  },
  {
    "volume": 682,
    "sequence": 20,
    "title": "惜春",
    "author": "韓偓",
    "content": [
      "願言未偶非高臥，多病無憀選勝遊。一夜雨聲三月盡，萬般人事五更頭。年逾弱冠即為老，節過清明卻似秋。",
      "應是西園花已落，滿溪紅片向東流。"
    ]
  },
  {
    "volume": 682,
    "sequence": 21,
    "title": "及第過堂日作",
    "author": "韓偓",
    "content": [
      "早隨真侶集蓬瀛，閶闔門開尚見星。龍尾樓臺迎曉日，鼇頭宮殿入青冥。暗驚凡骨升仙籍，忽訝麻衣謁相庭。",
      "百辟斂容開路看，片時輝赫勝圖形。"
    ]
  },
  {
    "volume": 682,
    "sequence": 22,
    "title": "夏課成感懷",
    "author": "韓偓",
    "content": [
      "別離終日心忉忉，五湖煙波歸夢勞。淒涼身事夏課畢，濩落生涯秋風高。居世無媒多困躓，昔賢因此亦號咷。",
      "誰憐愁苦多衰改，未到潘年有二毛。"
    ]
  },
  {
    "volume": 682,
    "sequence": 23,
    "title": "離家第二日卻寄諸兄弟",
    "author": "韓偓",
    "content": [
      "睡起褰簾日出時，今辰初恨間容輝。千行淚激傍人感，一點心隨健步歸。卻望山川空黯黯，回看僮僕亦依依。",
      "定知兄弟高樓上，遙指征途羨鳥飛。"
    ]
  },
  {
    "volume": 682,
    "sequence": 24,
    "title": "遊江南水陸院",
    "author": "韓偓",
    "content": [
      "早於喧雜是深讎，猶恐行藏墜俗流。高寺懶為攜酒去，名山長恨送人遊。關河見月空垂淚，風雨看花欲白頭。",
      "除卻祖師心法外，浮生何處不堪愁。"
    ]
  },
  {
    "volume": 682,
    "sequence": 25,
    "title": "江南送別",
    "author": "韓偓",
    "content": [
      "江南行止忽相逢，江館棠梨葉正紅。一笑共嗟成往事，半酣相顧似衰翁。關山月皎清風起，送別人歸野渡空。",
      "大抵多情應易老，不堪岐路數西東。"
    ]
  },
  {
    "volume": 682,
    "sequence": 26,
    "title": "格卑",
    "author": "韓偓",
    "content": [
      "格卑嘗恨足牽仍，欲學忘情似不能。入意雲山輸畫匠，動人風月羨琴僧。南朝峻潔推弘景，東晉清狂數季鷹。",
      "惆悵後塵流落盡，自拋懷抱醉懵騰。"
    ]
  },
  {
    "volume": 682,
    "sequence": 27,
    "title": "冬日",
    "author": "韓偓",
    "content": [
      "蕭條古木銜斜日，戚瀝晴寒滯早梅。愁處雪煙連野起，靜時風竹過牆來。故人每憶心先見，新酒偷嘗手自開。",
      "景狀入詩兼入畫，言情不盡恨無才。"
    ]
  },
  {
    "volume": 682,
    "sequence": 28,
    "title": "再止廟居",
    "author": "韓偓",
    "content": [
      "去值秋風來值春，前時今日共銷魂。頹垣古柏疑山觀，高柳鳴鴉似水村。菜甲未齊初出葉，樹陰方合掩重門。",
      "幽深凍餒皆推分，靜者還應為討論。"
    ]
  },
  {
    "volume": 682,
    "sequence": 29,
    "title": "老將",
    "author": "韓偓",
    "content": [
      "折槍黃馬倦塵埃，掩耳凶徒怕疾雷。雪密酒酣偷號去，月明衣冷斫營回。行驅貔虎披金甲，立聽笙歌擲玉杯。",
      "坐久不須輕矍鑠，至今雙擘硬弓開。"
    ]
  },
  {
    "volume": 682,
    "sequence": 30,
    "title": "邊上看獵贈元戎",
    "author": "韓偓",
    "content": [
      "繡簾臨曉覺新霜，便遣移廚較獵場。燕卒鐵衣圍漢相，魯儒戎服從梁王。搜山閃閃旗頭遠，出樹斑斑豹尾長。",
      "贊獲一聲連朔漠，賀杯環騎舞優倡。軍回野靜秋天白，角怨城遙晚照黃。紅袖擁門持燭炬，解勞今夜宴華堂。"
    ]
  },
  {
    "volume": 682,
    "sequence": 31,
    "title": "余自刑部員外郎為時權所擠值磐石出鎮藩屏…長句寄所知",
    "author": "韓偓",
    "content": [
      "正叨清級忽從戎，況與燕台事不同。開口謾勞矜道在，撫膺唯合哭途窮。操心未省趨浮俗，點額尤慚自至公。",
      "他日陶甄尋墜履，滄洲何處覓漁翁。"
    ]
  },
  {
    "volume": 682,
    "sequence": 32,
    "title": "北齊二首",
    "author": "韓偓",
    "content": [
      "任道驕奢必敗亡，且將繁盛悅嬪嬙。幾千奩鏡成樓柱，六十間雲號殿廊。後主獵回初按樂，胡姬酒醒更新妝。",
      "綺羅堆裏春風畔，年少多情一帝王。",
      "神器傳時異至公，敗亡安可怨匆匆。犯寒獵士朝頻戮，告急軍書夜不通。並部義旗遮日暗，鄴城飛焰照天紅。",
      "周朝將相還無體，甯死何須入鐵籠。"
    ]
  },
  {
    "volume": 682,
    "sequence": 33,
    "title": "寄京城親友二首",
    "author": "韓偓",
    "content": [
      "苦吟看墜葉，寥落共天涯。壯歲空為客，初寒更憶家。",
      "雨牆經月蘚，山菊向陽花。因味碧雲句，傷哉後會賒。",
      "相思凡幾日，日欲詠離衿。直得吟成病，終難狀此心。",
      "解衣悲緩帶，搔首悶遺簪。西嶺斜陽外，潛疑是故林。"
    ]
  },
  {
    "volume": 682,
    "sequence": 34,
    "title": "野寺",
    "author": "韓偓",
    "content": [
      "野寺看紅葉，縣城聞擣衣。自憐癡病苦，猶共賞心違。",
      "高閣正臨夜，前山應落暉。離情在煙鳥，遙入故關飛。"
    ]
  },
  {
    "volume": 682,
    "sequence": 35,
    "title": "吳郡懷古",
    "author": "韓偓",
    "content": [
      "主暗臣忠枉就刑，遂教強國醉中傾。人亡建業空城在，花落西江春水準。萬古壯夫猶抱恨，至今詞客盡傷情。",
      "徒勞鐵鎖長千尺，不覺樓船下晉兵。"
    ]
  },
  {
    "volume": 682,
    "sequence": 36,
    "title": "守愚",
    "author": "韓偓",
    "content": [
      "深院寥寥竹蔭廊，披衣欹枕過年芳。守愚不覺世途險，無事始知春日長。一畝落花圍隙地，半竿濃日界空牆。",
      "今來自責趨時懶，翻恨松軒書滿床。"
    ]
  },
  {
    "volume": 682,
    "sequence": 37,
    "title": "村居",
    "author": "韓偓",
    "content": [
      "二月三月雨晴初，舍南舍北唯平蕪。前歡入望盈千恨，勝景牽心非一途。日照神堂聞啄木，風含社樹叫提壺。",
      "行看旦夕梨霜發，猶有山寒傷酒壚。"
    ]
  },
  {
    "volume": 682,
    "sequence": 38,
    "title": "離家",
    "author": "韓偓",
    "content": [
      "八月初長夜，千山第一程。款顏唯有夢，怨泣卻無聲。",
      "祖席諸賓散，空郊匹馬行。自憐非達識，局促為浮名。"
    ]
  },
  {
    "volume": 682,
    "sequence": 39,
    "title": "秋雨內宴",
    "author": "韓偓",
    "content": [
      "一帶清風入畫堂，撼真珠箔碎玎璫。",
      "更看檻外霏霏雨，似勸須教醉玉觴。"
    ]
  },
  {
    "volume": 682,
    "sequence": 40,
    "title": "寒食日沙縣雨中看薔薇",
    "author": "韓偓",
    "content": [
      "何處遇薔薇，殊鄉冷節時。雨聲籠錦帳，風勢偃羅幃。",
      "通體全無力，酡顏不自持。綠疏微露刺，紅密欲藏枝。",
      "愜意憑闌久，貪吟放醆遲。旁人應見訝，自醉自題詩。"
    ]
  },
  {
    "volume": 682,
    "sequence": 41,
    "title": "地爐",
    "author": "韓偓",
    "content": [
      "兩星殘火地爐畔，夢斷背燈重擁衾。側聽空堂聞靜響，似敲疏磬褭清音。風燈有影隨籠轉，臘雪無聲逐夜深。",
      "禪客釣翁徒自好，那知此際湛然心。"
    ]
  },
  {
    "volume": 682,
    "sequence": 42,
    "title": "隰州新驛贈刺史",
    "author": "韓偓",
    "content": [
      "賢侯新換古長亭，先定心機指顧成。高義盡招秦逐客，曠懷偏接魯諸生。萍蓬到此銷離恨，燕雀飛來帶喜聲。",
      "卻笑昔賢交易極，一開東合便垂名。"
    ]
  },
  {
    "volume": 682,
    "sequence": 43,
    "title": "草書屏風",
    "author": "韓偓",
    "content": [
      "何處一屏風，分明懷素蹤。雖多塵色染，猶見墨痕濃。",
      "怪石奔秋澗，寒藤掛古松。若教臨水畔，字字恐成龍。"
    ]
  },
  {
    "volume": 682,
    "sequence": 44,
    "title": "永明禪師房",
    "author": "韓偓",
    "content": [
      "景色方妍媚，尋真出近郊。寶香爐上爇，金磬佛前敲。",
      "蔓草棱山徑，晴雲拂樹梢。支公禪寂處，時有鶴來巢。"
    ]
  },
  {
    "volume": 682,
    "sequence": 45,
    "title": "登樓有題",
    "author": "韓偓",
    "content": [
      "暑氣簷前過，蟬聲樹杪交。待潮生浦口，看雨過山坳。",
      "才見蘭舟動，仍聞桂楫敲。窣雲朱檻好，終睹鳳來巢。"
    ]
  },
  {
    "volume": 682,
    "sequence": 46,
    "title": "朝退書懷",
    "author": "韓偓",
    "content": [
      "鶴帔星冠羽客裝，寢樓西畔坐書堂。山禽養久知人喚，窗竹芟多漏月光。粉壁不題新拙惡，小屏唯錄古篇章。",
      "孜孜莫患勞心力，富國安民理道長。"
    ]
  },
  {
    "volume": 682,
    "sequence": 47,
    "title": "元夜即席",
    "author": "韓偓",
    "content": [
      "元宵清景亞元正，絲雨霏霏向晚傾。桂兔韜光雲葉重，燭龍銜耀月輪明。煙空但仰如膏潤，綺席都忘滴砌聲。",
      "更待今宵開霽後，九衢車馬未妨行。"
    ]
  },
  {
    "volume": 682,
    "sequence": 48,
    "title": "大慶堂賜宴元璫而有詩呈吳越王",
    "author": "韓偓",
    "content": [
      "非為親賢展綺筵，恒常甯敢恣遊盤。綠搓楊柳綿初軟，紅暈櫻桃粉未幹。穀鳥乍啼聲似澀，甘霖方霽景猶寒。",
      "笙歌風緊人酣醉，卻繞珍叢爛熳看。"
    ]
  },
  {
    "volume": 682,
    "sequence": 49,
    "title": "又和",
    "author": "韓偓",
    "content": [
      "櫻桃花下會親賢，風遠銅烏轉露盤。蝶下粉牆梅乍坼，蟻浮金斝酒難幹。雲和緩奏泉聲咽，珠箔低垂水影寒。",
      "狂簡斐然吟詠足，卻邀群彥重吟看。"
    ]
  },
  {
    "volume": 682,
    "sequence": 50,
    "title": "再和",
    "author": "韓偓",
    "content": [
      "我有嘉賓宴乍歡，畫簾紋細鳳雙盤。影籠沼沚修篁密，聲透笙歌羯鼓幹。散後便依書篋寐，渴來潛想玉壺寒。",
      "櫻桃零落紅桃媚，更俟旬餘共醉看。"
    ]
  },
  {
    "volume": 682,
    "sequence": 51,
    "title": "重和",
    "author": "韓偓",
    "content": [
      "冷宴殷勤展小園，舞鞇柔軟彩虯盤。篸花盡日疑頭重，病酒經宵覺口幹。嘉樹倚樓青瑣暗，晚雲藏雨碧山寒。",
      "文章天子文章別，八米盧郎未可看。"
    ]
  },
  {
    "volume": 682,
    "sequence": 52,
    "title": "餘作探使以繚綾手帛子寄賀因而有詩",
    "author": "韓偓",
    "content": [
      "解寄繚綾小字封，探花筵上映春叢。黛眉印在微微綠，檀口消來薄薄紅。緶處直應心共緊，砑時兼恐汗先融。",
      "帝台春盡還東去，卻系裙腰伴雪胸。"
    ]
  },
  {
    "volume": 682,
    "sequence": 53,
    "title": "別錦兒",
    "author": "韓偓",
    "content": [
      "一尺紅綃一首詩，贈君相別兩相思。畫眉今日空留語，解佩他年更可期。臨去莫論交頸意，清歌休著斷腸詞。",
      "出門何事休惆悵，曾夢良人折桂枝。"
    ]
  },
  {
    "volume": 682,
    "sequence": 54,
    "title": "閒步",
    "author": "韓偓",
    "content": [
      "莊南縱步游荒野，獨鳥寒煙輕惹惹。傍山疏雨濕秋花，僻路淺泉浮敗果。樵人相見指驚麏，牧童四散收嘶馬。",
      "一壺傾盡未能歸，黃昏更望諸峰火。"
    ]
  },
  {
    "volume": 682,
    "sequence": 55,
    "title": "幹寧三年丙辰在奉天重圍作",
    "author": "韓偓",
    "content": [
      "仗劍夜巡城，衣襟滿霜霰。賊火遍郊坰，飛焰侵星漢。",
      "積雪似空江，長林如斷岸。獨憑女牆頭，思家起長歎。"
    ]
  },
  {
    "volume": 682,
    "sequence": 56,
    "title": "雨中",
    "author": "韓偓",
    "content": [
      "青桐承雨聲，聲聲何重疊。疏滴下高枝，次打欹低葉。",
      "鳥濕更梳翎，人愁方拄頰。獨自上西樓，風襟寒帖帖。"
    ]
  },
  {
    "volume": 682,
    "sequence": 57,
    "title": "與僧",
    "author": "韓偓",
    "content": [
      "江海扁舟客，雲山一衲僧。相逢兩無語，若個是南能。"
    ]
  },
  {
    "volume": 682,
    "sequence": 58,
    "title": "晚岸",
    "author": "韓偓",
    "content": [
      "揭起青篷上岸頭，野花和雨冷修修。",
      "春江一夜無波浪，校得行人分外愁。"
    ]
  },
  {
    "volume": 682,
    "sequence": 59,
    "title": "仙山",
    "author": "韓偓",
    "content": [
      "一炷心香洞府開，偃松皺澀半莓苔。",
      "水清無底山如削，始有仙人騎鶴來。"
    ]
  },
  {
    "volume": 682,
    "sequence": 60,
    "title": "過茂陵",
    "author": "韓偓",
    "content": [
      "不悲霜露但傷春，孝理何因感兆民。",
      "景帝龍髯消息斷，異香空見李夫人。"
    ]
  },
  {
    "volume": 682,
    "sequence": 61,
    "title": "曲江秋日",
    "author": "韓偓",
    "content": [
      "斜煙縷縷鷺鷥棲，藕葉枯香折野泥。",
      "有個高僧入圖畫，把經吟立水塘西。"
    ]
  },
  {
    "volume": 682,
    "sequence": 62,
    "title": "流年",
    "author": "韓偓",
    "content": [
      "三月傷心仍晦日，一春多病更陰天。",
      "雄豪亦有流年恨，況是離魂易黯然。"
    ]
  },
  {
    "volume": 682,
    "sequence": 63,
    "title": "商山道中",
    "author": "韓偓",
    "content": [
      "雲橫峭壁水準鋪，渡口人家日欲晡。",
      "卻憶往年看粉本，始知名畫有工夫。"
    ]
  },
  {
    "volume": 682,
    "sequence": 64,
    "title": "招隱",
    "author": "韓偓",
    "content": [
      "立意忘機機已生，可能朝市汙高情。",
      "時人未會嚴陵志，不釣鱸魚只釣名。"
    ]
  },
  {
    "volume": 682,
    "sequence": 65,
    "title": "雨村",
    "author": "韓偓",
    "content": [
      "雁行斜拂雨村樓，簾下三重幕一鉤。",
      "倚柱不知身半濕，黃昏獨自未回頭。"
    ]
  },
  {
    "volume": 682,
    "sequence": 66,
    "title": "使風",
    "author": "韓偓",
    "content": [
      "茶煙睡覺心無事，一卷黃庭在手中。",
      "欹枕捲簾江萬里，舟人不語滿帆風。"
    ]
  },
  {
    "volume": 682,
    "sequence": 67,
    "title": "阻風",
    "author": "韓偓",
    "content": [
      "平生情趣羨漁師，此日煙江愜所思。",
      "肥鱖香粳小艛艓，斷腸滋味阻風時。"
    ]
  },
  {
    "volume": 682,
    "sequence": 68,
    "title": "並州",
    "author": "韓偓",
    "content": [
      "戍旗青草接榆關，雨裏並州四月寒。",
      "誰會憑闌潛忍淚，不勝天際似江幹。"
    ]
  },
  {
    "volume": 682,
    "sequence": 69,
    "title": "夏夜",
    "author": "韓偓",
    "content": [
      "猛風飄電黑雲生，霎霎高林簇雨聲。",
      "夜久雨休風又定，斷雲流月卻斜明。"
    ]
  },
  {
    "volume": 682,
    "sequence": 70,
    "title": "闌幹",
    "author": "韓偓",
    "content": [
      "掃花雖恨夜來雨，把酒卻憐晴後寒。",
      "吳質謾言愁得病，當時猶不憑闌幹。"
    ]
  },
  {
    "volume": 682,
    "sequence": 71,
    "title": "以庭前海棠梨花一枝寄李十九員外",
    "author": "韓偓",
    "content": [
      "二月春風澹蕩時，旅人虛對海棠梨。",
      "不如寄與星郎去，想得朝回正畫眉。"
    ]
  },
  {
    "volume": 682,
    "sequence": 72,
    "title": "驛樓",
    "author": "韓偓",
    "content": [
      "流雲溶溶水悠悠，故鄉千里空回頭。",
      "三更猶憑闌幹月，淚滿關山孤驛樓。"
    ]
  },
  {
    "volume": 682,
    "sequence": 73,
    "title": "頻訪盧秀才",
    "author": "韓偓",
    "content": [
      "藥訣棋經思致論，柳腰蓮臉本忘情。",
      "頻頻強入風流坐，酒肆應疑阮步兵。"
    ]
  },
  {
    "volume": 682,
    "sequence": 74,
    "title": "答友人見寄酒",
    "author": "韓偓",
    "content": [
      "雖可忘憂矣，其如作病何。淋漓滿襟袖，更發楚狂歌。"
    ]
  },
  {
    "volume": 682,
    "sequence": 75,
    "title": "野釣",
    "author": "韓偓",
    "content": [
      "細雨桃花水，輕鷗逆浪飛。風頭阻歸棹，坐睡倚蓑衣。"
    ]
  },
  {
    "volume": 682,
    "sequence": 76,
    "title": "曲江晚思",
    "author": "韓偓",
    "content": [
      "雲物陰寂曆，竹木寒青蒼。水冷鷺鷥立，煙月愁昏黃。"
    ]
  },
  {
    "volume": 682,
    "sequence": 77,
    "title": "贈友人",
    "author": "韓偓",
    "content": [
      "莫嫌談笑與經過，卻恐閑多病亦多。",
      "若遣心中無一事，不知爭奈日長何。"
    ]
  },
  {
    "volume": 682,
    "sequence": 78,
    "title": "半睡",
    "author": "韓偓",
    "content": [
      "眉山暗澹向殘燈，一半雲鬟墜枕棱。",
      "四體著人嬌欲泣，自家揉損砑繚綾。"
    ]
  },
  {
    "volume": 682,
    "sequence": 79,
    "title": "已涼",
    "author": "韓偓",
    "content": [
      "愁多卻訝天涼早，思倦翻嫌夜漏遲。",
      "何處山川孤館裏，向燈彎盡一雙眉。"
    ]
  },
  {
    "volume": 682,
    "sequence": 80,
    "title": "寄禪師",
    "author": "韓偓",
    "content": [
      "從無入有雲峰聚，已有還無電火銷。",
      "銷聚本來皆是幻，世間閑口漫囂囂。"
    ]
  },
  {
    "volume": 682,
    "sequence": 81,
    "title": "訪明公大德",
    "author": "韓偓",
    "content": [
      "寸發如霜袒右肩，倚肩筇竹貌怡然。懸燈深屋夜分坐，移榻向陽齋後眠。刮膜且揚三毒論，攝心徐指二宗禪。",
      "清涼藥分能知味，各自胸中有醴泉。"
    ]
  },
  {
    "volume": 682,
    "sequence": 82,
    "title": "大酺樂",
    "author": "韓偓",
    "content": [
      "晚日催弦管，春風入綺羅。杏花如有意，偏落舞衫多。"
    ]
  },
  {
    "volume": 682,
    "sequence": 83,
    "title": "思歸樂",
    "author": "韓偓",
    "content": [
      "淚滴珠難盡，容殊玉易銷。儻隨明月去，莫道夢魂遙。"
    ]
  },
  {
    "volume": 682,
    "sequence": 84,
    "title": "禦制春遊長句",
    "author": "韓偓",
    "content": [
      "天意分明道已光，春遊嘉景勝仙鄉。玉爐煙直風初靜，銀漢雲消日正長。柳帶似眉全展綠，杏苞如臉半開香。",
      "黃鶯歷歷啼紅樹，紫燕關關語畫梁。低檻晚晴籠翡翠，小池波暖浴鴛鴦。馬嘶廣陌貪新草，人醉花堤怕夕陽。",
      "比屋管弦呈妙曲，連營羅綺鬥時妝。全吳霸越千年後，獨此升平顯萬方。"
    ]
  }
]