[
  {
    "volume": 737,
    "sequence": 1,
    "title": "天道",
    "author": "馮道",
    "content": [
      "窮達皆由命，何勞發歎聲。但知行好事，莫要問前程。",
      "冬去冰須泮，春來草自生。請君觀此理，天道甚分明。"
    ]
  },
  {
    "volume": 737,
    "sequence": 2,
    "title": "偶作",
    "author": "馮道",
    "content": [
      "莫為危時便愴神，前程往往有期因。須知海嶽歸明主，未必乾坤陷吉人。道德幾時曾去世，舟車何處不通津。",
      "但教方寸無諸惡，狼虎叢中也立身。"
    ]
  },
  {
    "volume": 737,
    "sequence": 3,
    "title": "北使還京作",
    "author": "馮道",
    "content": [
      "去年今日奉皇華，只為朝廷不為家。殿上一杯天子泣，門前雙節國人嗟。龍荒冬往時時雪，兔苑春歸處處花。",
      "上下一行如骨肉，幾人身死掩風沙。"
    ]
  },
  {
    "volume": 737,
    "sequence": 4,
    "title": "贈竇十",
    "author": "馮道",
    "content": [
      "燕山竇十郎，教子有義方。靈椿一株老，丹桂五枝芳。"
    ]
  },
  {
    "volume": 737,
    "sequence": 5,
    "title": "放魚書所鑰戶",
    "author": "馮道",
    "content": [
      "高卻垣牆鑰卻門，監丞從此罷垂綸。",
      "池中魚鱉應相賀，從此方知有主人。"
    ]
  },
  {
    "volume": 737,
    "sequence": 6,
    "title": "句",
    "author": "馮道",
    "content": [
      "朝披四襖專藏手，夜覆三衾怕露頭。（虜中大寒，賜道錦襖、貂襖、羊狐貂衾各一。每入謁，悉服四襖衣，宿館中，並覆三衾，故雲）",
      "牛頭偏得賜，象笏更容持。（虜以道有重名，欲留之，命與其國相同列，所賜皆等。虜賜臣下以牙笏，及臘月賜",
      "牛頭，皆殊禮也，道皆得之，以詩謝。以上見《叢苑》）",
      "已落地花方遣掃，未經霜草莫教鋤。（《吟治圃》，見《事文類聚》）",
      "視草北來唐學士，擁旄西去漢將軍。（《同光中承旨盧",
      "質節制河中贈》，見《續翰林志》）"
    ]
  },
  {
    "volume": 737,
    "sequence": 7,
    "title": "後唐宗廟樂舞辭",
    "author": "盧文紀",
    "content": [
      "仁君禦宇，寰海謐清。運符武德，道協文明。",
      "九成式敘，百度惟成。金門積慶，玉葉傳榮。"
    ]
  },
  {
    "volume": 737,
    "sequence": 8,
    "title": "後唐宗廟樂舞辭",
    "author": "崔居儉",
    "content": [
      "艱難王業，返正皇唐。先天再造，卻日重光。",
      "漢紹世祖，夏資少康。功成德茂，率祀無疆。"
    ]
  },
  {
    "volume": 737,
    "sequence": 9,
    "title": "春社從李昉乞酒",
    "author": "李濤1",
    "content": [
      "社公今日沒心情，為乞治聾酒一瓶。",
      "惱亂玉堂將欲遍，依稀巡到第三廳。"
    ]
  },
  {
    "volume": 737,
    "sequence": 10,
    "title": "句",
    "author": "李濤1",
    "content": [
      "溪聲長在耳，山色不離門。",
      "掃地樹留影，拂床琴有聲。",
      "一言寤主寧複聽，三諫不從歸去來。（《諫晉主不從作》，見《吟窗雜錄》）"
    ]
  },
  {
    "volume": 737,
    "sequence": 11,
    "title": "靈溪老松歌",
    "author": "盧士衡",
    "content": [
      "靈溪古觀壇西角，千尺鱗皴棟樑樸。橫出一枝戛樓閣，直上一枝掃寥廓。白石蒼苔擁根腳，月明風撼寒光落。",
      "有時風雨晦暝，擺撼若黑龍之騰躍。合生於象外峰巒，枉滯乎人間山嶽。安得巨靈受請托，拔向青桂白榆邊安著。"
    ]
  },
  {
    "volume": 737,
    "sequence": 12,
    "title": "遊靈溪觀",
    "author": "盧士衡",
    "content": [
      "雲藏寶殿風塵外，粉壁松軒入看初。話久仙童顏色老，病來玄鶴羽毛疏。樵翁接引尋紅術，道士留連說紫書。",
      "不為壯心降未得，便堪從此玩清虛。"
    ]
  },
  {
    "volume": 737,
    "sequence": 13,
    "title": "寄天臺道友",
    "author": "盧士衡",
    "content": [
      "相思遙指玉霄峰，悵望江山阻萬重。會隔曉窗聞法鼓，幾同寒榻聽疏鐘。別來知子長餐柏，吟處將誰對倚松。",
      "且住人間行聖教，莫思天路便登龍。"
    ]
  },
  {
    "volume": 737,
    "sequence": 14,
    "title": "花落",
    "author": "盧士衡",
    "content": [
      "迎風嘯未已，和雨落谷穀。千枝與萬枝，不如一竿竹。"
    ]
  },
  {
    "volume": 737,
    "sequence": 15,
    "title": "鐘陵鐵柱",
    "author": "盧士衡",
    "content": [
      "千年埋沒竟何為，變化宜將萬物齊。",
      "安得風胡借方便，鑄成神劍斬鯨鯢。"
    ]
  },
  {
    "volume": 737,
    "sequence": 16,
    "title": "僧房聽雨",
    "author": "盧士衡",
    "content": [
      "古寺松軒雨聲別，寒窗聽久詩魔發。",
      "記得年前在赤城，石樓夢覺三更雪。"
    ]
  },
  {
    "volume": 737,
    "sequence": 17,
    "title": "題牡丹",
    "author": "盧士衡",
    "content": [
      "萬葉紅綃剪盡春，丹青任寫不如真。",
      "風光九十無多日，難惜尊前折贈人。"
    ]
  },
  {
    "volume": 737,
    "sequence": 18,
    "title": "祖龍詞",
    "author": "熊皦",
    "content": [
      "平吞六國更何求，童女童男問十洲。",
      "滄海不回應悵望，始知徐福解風流。"
    ]
  },
  {
    "volume": 737,
    "sequence": 19,
    "title": "謫居海上",
    "author": "熊皦",
    "content": [
      "家臨涇水隔秦川，來往關河路八千。",
      "堪恨此身何處老，始皇橋畔又經年。"
    ]
  },
  {
    "volume": 737,
    "sequence": 20,
    "title": "冬日原居酬光上人見訪",
    "author": "熊皎",
    "content": [
      "吾道喪已久，吾師何此來。門無塵事閉，卷有國風開。",
      "野迥霜先白，庭荒葉自堆。寒暄吟罷後，猶喜話天臺。"
    ]
  },
  {
    "volume": 737,
    "sequence": 21,
    "title": "早梅",
    "author": "熊皎",
    "content": [
      "江南近臘時，已亞雪中枝。一夜欲開盡，百花猶未知。",
      "人情皆共惜，天意欲教遲。莫訝無濃豔，芳筵正好吹。"
    ]
  },
  {
    "volume": 737,
    "sequence": 22,
    "title": "懷三茅道友",
    "author": "熊皎",
    "content": [
      "塵事何年解客嘲，十年容易到三茅。長思碧洞雲窗下，曾借黃庭雪夜抄。丹桂有心憑至論，五峰無信問深交。",
      "杏壇仙侶應相笑，只為浮名未肯拋。"
    ]
  },
  {
    "volume": 737,
    "sequence": 23,
    "title": "贈胥尊師",
    "author": "熊皎",
    "content": [
      "綠發童顏羽服輕，天臺王屋幾經行。雲程去速因風起，酒債還遲待藥成。房閉十洲煙浪闊，籙開三洞鬼神驚。",
      "他年華表重歸日，卻恐桑田已變更。"
    ]
  },
  {
    "volume": 737,
    "sequence": 24,
    "title": "句",
    "author": "熊皎",
    "content": [
      "山前猶見月，陌上未逢人。",
      "果熟秋先落，禽寒夜未棲。",
      "深逢野草皆為藥，靜見樵人恐是仙。",
      "厭聽啼鳥夢醒後，慵掃落花春盡時。",
      "廢土有人耕不畏，古廳無訟醉何妨。"
    ]
  },
  {
    "volume": 737,
    "sequence": 25,
    "title": "塞上",
    "author": "趙延壽",
    "content": [
      "黃沙風卷半空拋，雲動陰山雪滿郊。探水人回移帳就，射雕箭落著弓抄。鳥逢霜果饑還啄，馬渡冰河渴自跑。",
      "占得高原肥草地，夜深生火折林梢。"
    ]
  },
  {
    "volume": 737,
    "sequence": 26,
    "title": "棋",
    "author": "高輦",
    "content": [
      "野客圍棋坐，支頤向暮秋。不言如守默，設計似平讎。",
      "決勝雖關勇，防危亦合憂。看他終一局，白卻少年頭。"
    ]
  },
  {
    "volume": 737,
    "sequence": 27,
    "title": "句",
    "author": "高輦",
    "content": [
      "飄飄送下遙天雪，颯颯吹幹旅舍煙。（《冬風》，見《吟窗雜錄》）"
    ]
  },
  {
    "volume": 737,
    "sequence": 28,
    "title": "與李專美",
    "author": "韓昭裔",
    "content": [
      "昭裔登庸汝未登，鳳池雞樹冷如冰。",
      "何如且作宣徽使，免被人呼粥飯僧。"
    ]
  },
  {
    "volume": 737,
    "sequence": 29,
    "title": "題龍窩洞",
    "author": "張仁溥",
    "content": [
      "折花攜酒看龍窩，鏤玉長旌俊彥過。",
      "他日各為雲外客，碧紗籠卻又如何。"
    ]
  },
  {
    "volume": 737,
    "sequence": 30,
    "title": "留題座主和凝舊閣",
    "author": "李瀚1",
    "content": [
      "座主登庸歸鳳闕，門生批詔立鼇頭。",
      "玉堂舊閣多珍玩，可作西齋潤筆不。"
    ]
  },
  {
    "volume": 737,
    "sequence": 31,
    "title": "題家園",
    "author": "楊昭儉",
    "content": [
      "池蓮憔悴無顏色，園竹低垂減翠陰。",
      "園竹池蓮莫惆悵，相看恰似主人心。"
    ]
  },
  {
    "volume": 737,
    "sequence": 32,
    "title": "書從事廳屏上",
    "author": "劉坦",
    "content": [
      "金殿試回新折桂，將軍留辟向江城。",
      "思量一醉猶難得，辜負揚州管記名。"
    ]
  },
  {
    "volume": 737,
    "sequence": 33,
    "title": "題施璘畫竹圖",
    "author": "韋遵",
    "content": [
      "枯籜危根繳石頭，千竿交映近清流。",
      "堪珍仲寶窮幽筆，留得荊湘一片秋。"
    ]
  }
]