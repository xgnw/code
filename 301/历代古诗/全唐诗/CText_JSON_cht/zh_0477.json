[
  {
    "volume": 477,
    "sequence": 1,
    "title": "懷古",
    "author": "李涉",
    "content": [
      "尼父未適魯，屢屢倦迷津。徒懷教化心，紆鬱不能伸。",
      "一遇知己言，萬方始喧喧。至今百王則，孰不挹其源。"
    ]
  },
  {
    "volume": 477,
    "sequence": 2,
    "title": "詠古",
    "author": "李涉",
    "content": [
      "大智思濟物，道行心始休。垂綸自消息，歲月任春秋。",
      "紂虐武既賢，風雲固可求。順天行殺機，所向協良謀。",
      "況以丈人師，將濟安川流。何勞問枯骨，再取陰陽籌。",
      "霸國不務仁，兵戈恣相酬。空令渭水跡，千古獨悠悠。"
    ]
  },
  {
    "volume": 477,
    "sequence": 3,
    "title": "題清溪鬼谷先生舊居",
    "author": "李涉",
    "content": [
      "翠壁開天池，青崖列雲樹。水容不可狀，杳若清河霧。",
      "常聞先生教，指示秦儀路。二子才不同，逞詞過尺度。",
      "偶因從吏役，遠到冥棲處。松月想舊山，煙霞了如故。",
      "未遑煉金鼎，日覺容光暮。萬慮隨境生，何由返真素。",
      "寂寞天籟息，清迥鳥聲曙。回首望重重，無期挹風馭。"
    ]
  },
  {
    "volume": 477,
    "sequence": 4,
    "title": "感興",
    "author": "李涉",
    "content": [
      "隋氏造宮闕，峨峨倚雲煙。搜奇竭四海，立制謀千年。",
      "秦兵半夜來，烈火焚高臺。萬人聚筋血，一旦為塵埃。",
      "君看汴河路，尚說隋家柳。但問哭陵人，秋草沒來久。"
    ]
  },
  {
    "volume": 477,
    "sequence": 5,
    "title": "鷓鴣詞二首",
    "author": "李涉",
    "content": [
      "湘江煙水深，沙岸隔楓林。何處鷓鴣飛，日斜斑竹陰。",
      "二女空垂淚，三閭枉自沉。惟有鷓鴣啼，獨傷行客心。",
      "越岡連越井，越鳥更南飛。何處鷓鴣啼，夕煙東嶺歸。",
      "嶺外行人少，天涯北客稀。鷓鴣啼別處，相對淚沾衣。"
    ]
  },
  {
    "volume": 477,
    "sequence": 6,
    "title": "山中",
    "author": "李涉",
    "content": [
      "無奈牧童何，放牛吃我竹。隔林呼不應，叫笑如生鹿。",
      "欲報田舍翁，更深不歸屋。"
    ]
  },
  {
    "volume": 477,
    "sequence": 7,
    "title": "寄荊娘寫真",
    "author": "李涉",
    "content": [
      "章華台南莎草齊，長河柳色連金堤。青樓曈曨曙光蚤，梨花滿巷鶯新啼。章台玉顏年十六，小來能唱西梁曲。",
      "教坊大使久知名，郢上詞人歌不足。少年才子心相許，夜夜高堂夢雲雨。五銖香帔結同心，三寸紅箋替傳語。",
      "緣池並戲雙鴛鴦，田田翠葉紅蓮香。百年恩愛兩相許，一夕不見生愁腸。上清仙女征遊伴，欲從湘靈住河漢。",
      "只愁陵谷變人寰，空歎桑田歸海岸。願分精魄定形影，永似銀壺掛金井。召得丹青絕世工，寫真與身真相同。",
      "忽然相對兩不語，疑是妝成來鏡中。豈期人願天不違，雲輧卻駐從山歸。畫圖封裹寄箱篋，洞房豔豔生光輝。",
      "良人翻作東飛翼，卻遣江頭問消息。經年不得一封書，翠幕雲屏繞空壁。結客有少年，名總身姓江。",
      "征帆三千里，前月發豫章。知我別時言，識我馬上郎。",
      "恨無羽翼飛，使我徒怨滄波長。開篋取畫圖，寄我形影與客將。如今憔悴不相似，恐君重見生悲傷。",
      "蒼梧九疑在何處，斑斑竹淚連瀟湘。"
    ]
  },
  {
    "volume": 477,
    "sequence": 8,
    "title": "與弟渤新羅劍歌",
    "author": "李涉",
    "content": [
      "我有神劍異人與，暗中往往精靈語。識者知從東海來，來時一夜因風雨。長河臨曉北斗殘，秋水露背青螭寒。",
      "昨夜大樑城下宿，不借eZ跌光顏看。刃邊颯颯塵沙缺，瘢痕半是蛟龍血。雷煥張華久已無，沉冤知向何人說。",
      "我有愛弟都九江，一條直氣今無雙。青光好去莫惆悵，必斬長鯨須少壯。"
    ]
  },
  {
    "volume": 477,
    "sequence": 9,
    "title": "六歎",
    "author": "李涉",
    "content": [
      "綺羅香風翡翠車，清明獨傍芙蓉渠。上有雲鬟洞仙女，垂羅掩縠煙中語。風月頻驚桃李時，滄波久別鴛鴻侶。",
      "欲傳一劄孤飛翼，山長水遠無消息。卻鎖重門一院深，半夜空庭明月色。",
      "深院梧桐夾金井，上有轆轤青絲索。美人清晝汲寒泉，寒泉欲上銀瓶落。迢迢碧甃千餘尺，竟日倚闌空歎息。",
      "惆悵不來照明鏡，卻掩洞房抱寂寂。",
      "漢臣一沒丁零塞，牧羊西過陰沙外。朝憑南雁信難回，夜望北辰心獨在。漢家茅土橫九州，高門長戟封王侯。",
      "但將鐘鼓悅私愛，肯以犬羊為國羞。夜宿寒雲臥冰雪，嚴風觸刃垂旌節。丁年奉使白頭歸，泣盡李陵衣上血。"
    ]
  },
  {
    "volume": 477,
    "sequence": 10,
    "title": "春山三朅來",
    "author": "李涉",
    "content": [
      "釣魚朅來春日暖，沿溪不厭舟行緩。野竹初栽碧玉長，澄潭欲下青絲短。昔人避世兼避讎。暮棲雲外朝悠悠。",
      "我今無事亦如此，赤鯉忽到長竿頭。泛泛隨波凡幾裏，碧莎如煙沙似砥。瘦壁橫空怪石危，山花鬥日禽爭水。",
      "有時帶月歸扣舷，身閑自是漁家仙。",
      "山上朅來采新茗，新花亂髮前山頂。瓊英動搖鐘乳碧，叢叢高下隨崖嶺。未必蓬萊有仙藥，能向鼎中雲漠漠。",
      "越甌遙見裂鼻香，欲覺身輕騎白鶴。",
      "采藥朅來藥苗盛，藥生只傍行人徑。世人重耳不重目，指似藥苗心不足。野客住山三十載，妻兒共寄浮雲外。",
      "小男學語便分別，已辯君臣知匹配。都市廣長開大鋪，疾來求者多相誤。見說韓康舊姓名，識之不識先相怒。"
    ]
  },
  {
    "volume": 477,
    "sequence": 11,
    "title": "牧童詞",
    "author": "李涉",
    "content": [
      "朝牧牛，牧牛下江曲。夜牧牛，牧牛度村穀。",
      "荷蓑出林春雨細，蘆管臥吹莎草綠。亂插蓬蒿箭滿腰，不怕猛虎欺黃犢。"
    ]
  },
  {
    "volume": 477,
    "sequence": 12,
    "title": "醉中贈崔膺",
    "author": "李涉",
    "content": [
      "與君兄弟匡嶺故，與君相逢揚子渡。白浪南分吳塞雲，綠楊深入隋宮路。隋家文物今雖改，舞館歌台基尚在。",
      "煬帝陵邊草木深，汴河流水空歸海。古今悠悠人自別，此地繁華終未歇。大道青樓夾翠煙，瓊墀繡帳開明月。",
      "與君一言兩相許，外舍形骸中爾女。揚州歌酒不可追，洛神映箔湘妃語。白馬黃金為身置，誰能獨羨他人醉。",
      "暫到香爐一夕間，能展愁眉百世事。君看白日光如箭，一度別來顏色變。早謀侯印佩腰間，莫遣看花鬢如霰。"
    ]
  },
  {
    "volume": 477,
    "sequence": 13,
    "title": "岳陽別張祜",
    "author": "李涉",
    "content": [
      "十年蹭蹬為逐臣，鬢毛白盡巴江春。鹿鳴猿嘯雖寂寞，水蛟山魅多精神。山瘧困中聞有赦，死灰不望光陰借。",
      "半夜州符喚牧童，虛教衰病生驚怕。巫峽洞庭千里餘，蠻陬水國何親疏。由來真宰不宰我，徒勞歎者懷吹噓。",
      "霸橋昔與張生別，萬變桑田何處說。龍蛇縱在沒泥塗，長衢卻為駑駘設。愛君氣堅風骨峭，文章真把江淹笑。",
      "洛下諸生懼刺先，烏鳶不得齊鷹鷂。岳陽西南湖上寺，水閣松房遍文字。新釘張生一首詩，自餘吟著皆無味。",
      "策馬前途須努力，莫學龍鍾虛歎息。"
    ]
  },
  {
    "volume": 477,
    "sequence": 14,
    "title": "寄河陽從事楊潛",
    "author": "李涉",
    "content": [
      "憶昨天台尋石樑，赤城枕下看扶桑。金烏欲上海如血，翠色一點蓬萊光。安期先生不可見，蓬萊目極滄海長。",
      "回舟偶得風水便，煙帆數夕歸瀟湘。瀟湘水清岩嶂曲，夜宿朝游常不足。一自無名身事閑，五湖雲月偏相屬。",
      "進者恐不榮，退者恐不深。魚遊鳥逝兩雖異，彼此各有遂生心。身解耕耘妾能織，歲晏饑寒免相逼。",
      "稚子才年七歲餘，漁樵一半分渠力。吾友從軍在河上，腰佩吳鉤佐飛將。偶與嵩山道士期，西尋汴水來相訪。",
      "見君顏色猶憔悴，知君未展心中事。落日驅車出孟津，高歌共歎傷心地。洛邑秦城少年別，兩都陳事空聞說。",
      "漢家天子不東游，古木行宮閉煙月。洛濱老翁年八十，西望殘陽臨水泣。自言生長開元中，武皇恩化親沾及。",
      "當時天下無甲兵，雖聞賦斂毫毛輕。紅車翠蓋滿衢路，洛中歡笑爭逢迎。一從戎馬來幽薊，山谷虎狼無捍制。",
      "九重宮殿閉豺狼，萬國生人自相噬。蹭蹬瘡痍今不平，干戈南北常縱橫。中原膏血焦欲盡，四郊貪將猶憑陵。",
      "秦中豪寵爭出群，巧將言智寬明君。南山四皓不敢語，渭上釣人何足雲。君不見昔時槐柳八百里，路傍五月清陰起。只今零落幾株殘，枯根半死黃河水。"
    ]
  },
  {
    "volume": 477,
    "sequence": 15,
    "title": "重登滕王閣",
    "author": "李涉",
    "content": [
      "滕王閣上唱伊州，二十年前向此遊。",
      "半是半非君莫問，好山長在水長流。"
    ]
  },
  {
    "volume": 477,
    "sequence": 16,
    "title": "重到襄陽哭亡友韋壽朋",
    "author": "李涉",
    "content": [
      "故人墳樹立秋風，伯道無兒跡便空。",
      "重到笙歌分散地，隔江吹笛月明中。"
    ]
  },
  {
    "volume": 477,
    "sequence": 17,
    "title": "再至長安",
    "author": "李涉",
    "content": [
      "十年謫宦鬼方人，三遇鴻恩始到秦。",
      "今日九衢騎馬望，卻疑渾是刹那身。"
    ]
  },
  {
    "volume": 477,
    "sequence": 18,
    "title": "贈道器法師",
    "author": "李涉",
    "content": [
      "冰作形容雪作眉，早知談論兩川知。",
      "如今不用空求佛，但把令狐宰相詩。"
    ]
  },
  {
    "volume": 477,
    "sequence": 19,
    "title": "廬山得元侍禦書",
    "author": "李涉",
    "content": [
      "慚君知我命龍鍾，一紙書來意萬重。",
      "正著白衣尋古寺，忽然郵遞到雲峰。"
    ]
  },
  {
    "volume": 477,
    "sequence": 20,
    "title": "竹枝詞",
    "author": "李涉",
    "content": [
      "荊門灘急水潺潺，兩岸猿啼煙滿山。",
      "渡頭少年應官去，月落西陵望不還。",
      "巫峽雲開神女祠，綠潭紅樹影參差。",
      "不勞戍口初相問，無義灘頭剩別離。",
      "石壁千重樹萬重，白雲斜掩碧芙蓉。",
      "昭君溪上年年月，偏照嬋娟色最濃。",
      "十二峰頭月欲低，空聆灘上子規啼。",
      "孤舟一夜東歸客，泣向東風憶建溪。"
    ]
  },
  {
    "volume": 477,
    "sequence": 21,
    "title": "京口送朱晝之淮南",
    "author": "李涉",
    "content": [
      "兩行客淚愁中落，萬樹山花雨後殘。",
      "君到揚州見桃葉，為傳風水渡江難。"
    ]
  },
  {
    "volume": 477,
    "sequence": 22,
    "title": "題鶴林寺僧舍",
    "author": "李涉",
    "content": [
      "終日昏昏醉夢間，忽聞春盡強登山。",
      "因過竹院逢僧話，又得浮生半日閑。"
    ]
  },
  {
    "volume": 477,
    "sequence": 23,
    "title": "重過文上人院",
    "author": "李涉",
    "content": [
      "南隨越鳥北燕鴻，松月三年別遠公。",
      "無限心中不平事，一宵清話又成空。"
    ]
  },
  {
    "volume": 477,
    "sequence": 24,
    "title": "雙峰寺得舍弟書",
    "author": "李涉",
    "content": [
      "暫入松門拜祖師，殷勤再讀塔前碑。",
      "回頭忽向尋陽使，太守如今是惠持。"
    ]
  },
  {
    "volume": 477,
    "sequence": 25,
    "title": "木蘭花",
    "author": "李涉",
    "content": [
      "碧落真人著紫衣，始堪相並木蘭枝。",
      "今朝繞郭花看遍，儘是深村田舍兒。"
    ]
  },
  {
    "volume": 477,
    "sequence": 26,
    "title": "過招隱寺",
    "author": "李涉",
    "content": [
      "每憶中林訪惠持，今來正遇早春時。",
      "自從休去無心事，唯向高僧說便知。"
    ]
  },
  {
    "volume": 477,
    "sequence": 27,
    "title": "酬舉生許遇山居",
    "author": "李涉",
    "content": [
      "琉璃潭上新秋月，清淨泉中智惠珠。",
      "不似本宗疏二教，許過雲壑訪潛夫。"
    ]
  },
  {
    "volume": 477,
    "sequence": 28,
    "title": "春晚游鶴林寺寄使府諸公",
    "author": "李涉",
    "content": [
      "野寺尋花春已遲，背岩唯有兩三枝。",
      "明朝攜酒猶堪賞，為報春風且莫吹。"
    ]
  },
  {
    "volume": 477,
    "sequence": 29,
    "title": "題開聖寺",
    "author": "李涉",
    "content": [
      "宿雨初收草木濃，群鴉飛散下堂鐘。",
      "長廊無事僧歸院，盡日門前獨看松。"
    ]
  },
  {
    "volume": 477,
    "sequence": 30,
    "title": "奉使淮南",
    "author": "李涉",
    "content": [
      "漢使徵兵詔未休，兩行旌旆接揚州。",
      "試上高樓望春色，一年風景盡堪愁。"
    ]
  },
  {
    "volume": 477,
    "sequence": 31,
    "title": "登北固山亭",
    "author": "李涉",
    "content": [
      "海繞重山江抱城，隋家宮苑此分明。",
      "居人不覺三吳恨，卻笑關河又戰爭。"
    ]
  },
  {
    "volume": 477,
    "sequence": 32,
    "title": "秋日過員太祝林園",
    "author": "李涉",
    "content": [
      "望水尋山二裏餘，竹林斜到地仙居。",
      "秋光何處堪消日，玄晏先生滿架書。"
    ]
  },
  {
    "volume": 477,
    "sequence": 33,
    "title": "題武關",
    "author": "李涉",
    "content": [
      "來往悲歡萬里心，多從此路計浮沉。",
      "皆緣不得空門要，舜葬蒼梧直到今。"
    ]
  },
  {
    "volume": 477,
    "sequence": 34,
    "title": "題溫泉",
    "author": "李涉",
    "content": [
      "能使時平四十春，開元聖主得賢臣。",
      "當時姚宋並燕許，儘是驪山從駕人。"
    ]
  },
  {
    "volume": 477,
    "sequence": 35,
    "title": "經溳川館寄使府群公",
    "author": "李涉",
    "content": [
      "溳川水竹十家餘，漁艇蓬門對岸居。",
      "大勝塵中走鞍馬，與他軍府判文書。"
    ]
  },
  {
    "volume": 477,
    "sequence": 36,
    "title": "葺夷陵幽居",
    "author": "李涉",
    "content": [
      "負郭依山一徑深，萬竿如朿翠沉沉。",
      "從來愛物多成癖，辛苦移家為竹林。"
    ]
  },
  {
    "volume": 477,
    "sequence": 37,
    "title": "再遊頭陀寺",
    "author": "李涉",
    "content": [
      "無因暫泊魯陽戈，白髮兼愁日日多。",
      "只恐雪晴花便盡，數來山寺亦無他。"
    ]
  },
  {
    "volume": 477,
    "sequence": 38,
    "title": "看射柳枝",
    "author": "李涉",
    "content": [
      "玉弝朱弦敕賜弓，新加二鬥得秋風。",
      "萬人齊看翻金勒，百步穿楊逐箭空。"
    ]
  },
  {
    "volume": 477,
    "sequence": 39,
    "title": "寄峽州韋郎中",
    "author": "李涉",
    "content": [
      "年過五十鬢如絲，不必前程更問師。",
      "幸得休耕樂堯化，楚山深處最相宜。"
    ]
  },
  {
    "volume": 477,
    "sequence": 40,
    "title": "贈田玉卿",
    "author": "李涉",
    "content": [
      "長安裏巷舊鄰居，未解梳頭五歲餘。",
      "今朝嫁得風流婿，歌舞閒時看讀書。"
    ]
  },
  {
    "volume": 477,
    "sequence": 41,
    "title": "題招隱寺即戴顒舊宅",
    "author": "李涉",
    "content": [
      "兩崖古樹千般色，一井寒泉數丈冰。",
      "欲問前朝戴居士，野煙秋色是丘陵。"
    ]
  },
  {
    "volume": 477,
    "sequence": 42,
    "title": "山居送僧",
    "author": "李涉",
    "content": [
      "失意因休便買山，白雲深處寄柴關。",
      "若逢城邑人相問，報導花時也不閑。"
    ]
  },
  {
    "volume": 477,
    "sequence": 43,
    "title": "過襄陽上于司空頔",
    "author": "李涉",
    "content": [
      "方城漢水舊城池，陵谷依然世自移。",
      "歇馬獨來尋故事，逢人唯說峴山碑。"
    ]
  },
  {
    "volume": 477,
    "sequence": 44,
    "title": "送魏簡能東遊二首",
    "author": "李涉",
    "content": [
      "獻賦論兵命未通，卻乘羸馬出關東。",
      "灞陵原上重回首，十載長安似夢中。",
      "燕市悲歌又送君，目隨征雁過寒雲。",
      "孤亭宿處時看劍，莫使塵埃蔽鬥文。"
    ]
  },
  {
    "volume": 477,
    "sequence": 45,
    "title": "中秋夜君山台望月",
    "author": "李涉",
    "content": [
      "大堤花裏錦江前，詩酒同遊四十年。",
      "不料中秋最明夜，洞庭湖上見當天。"
    ]
  },
  {
    "volume": 477,
    "sequence": 46,
    "title": "酬彭伉",
    "author": "李涉",
    "content": [
      "公孫閣裏見君初，衣錦南歸二十餘。",
      "莫歎屈聲猶未展，同年今日在中書。"
    ]
  },
  {
    "volume": 477,
    "sequence": 47,
    "title": "硤石遇赦",
    "author": "李涉",
    "content": [
      "天網初開釋楚囚，殘骸已廢自知休。",
      "荷蓑不是人間事，歸去滄江有釣舟。"
    ]
  },
  {
    "volume": 477,
    "sequence": 48,
    "title": "贈龍泉洞塵上人",
    "author": "李涉",
    "content": [
      "八十山僧眼未昏，獨尋流水到窮源。",
      "自言共得龍神語，擬作茅庵住洞門。"
    ]
  },
  {
    "volume": 477,
    "sequence": 49,
    "title": "題湖台",
    "author": "李涉",
    "content": [
      "山有松門江有亭，不勞他處問青冥。",
      "有時帶月床舁到，一陣風來酒盡醒。"
    ]
  },
  {
    "volume": 477,
    "sequence": 50,
    "title": "送妻入道",
    "author": "李涉",
    "content": [
      "人無回意似波瀾，琴有離聲為一彈。",
      "縱使空門再相見，還如秋月水中看。"
    ]
  },
  {
    "volume": 477,
    "sequence": 51,
    "title": "遇湖州妓宋態宜二首",
    "author": "李涉",
    "content": [
      "曾識雲仙至小時，芙蓉頭上綰青絲。",
      "當時驚覺高唐夢，唯有如今宋玉知。",
      "陵陽夜會使君筵，解語花枝出眼前。",
      "一從明月西沉海，不見嫦娥二十年。"
    ]
  },
  {
    "volume": 477,
    "sequence": 52,
    "title": "逢舊二首",
    "author": "李涉",
    "content": [
      "碧落高高雲萬重，當時孤鶴去無蹤。",
      "不期陵穀遷朝市，今日遼東特地逢。",
      "將作乘槎去不還，便尋雲海住三山。",
      "不知留得支機石，卻逐黃河到世間。"
    ]
  },
  {
    "volume": 477,
    "sequence": 53,
    "title": "潤州聽暮角",
    "author": "李涉",
    "content": [
      "江城吹角水茫茫，曲引邊聲怨思長。",
      "驚起暮天沙上雁，海門斜去兩三行。"
    ]
  },
  {
    "volume": 477,
    "sequence": 54,
    "title": "頭陀寺看竹",
    "author": "李涉",
    "content": [
      "寺前新筍已成竿，策馬重來獨自看。",
      "可惜班皮空滿地，無人解取作頭冠。"
    ]
  },
  {
    "volume": 477,
    "sequence": 55,
    "title": "奉使京西",
    "author": "李涉",
    "content": [
      "盧龍已複兩河平，烽火樓邊處處耕。",
      "何事書生走羸馬，原州城下又添兵。"
    ]
  },
  {
    "volume": 477,
    "sequence": 56,
    "title": "題連雲堡",
    "author": "李涉",
    "content": [
      "由來天地有關扃，斷壑連山接杳冥。",
      "一出縱知邊上事，滿朝誰信語堪聽。"
    ]
  },
  {
    "volume": 477,
    "sequence": 57,
    "title": "再宿武關",
    "author": "李涉",
    "content": [
      "遠別秦城萬里遊，亂山高下出商州。",
      "關門不鎖寒溪水，一夜潺湲送客愁。"
    ]
  },
  {
    "volume": 477,
    "sequence": 58,
    "title": "長安悶作",
    "author": "李涉",
    "content": [
      "宵分獨坐到天明，又策羸驂信腳行。",
      "每日除書空滿紙，不曾聞有介推名。"
    ]
  },
  {
    "volume": 477,
    "sequence": 59,
    "title": "和尚書舅見寄",
    "author": "李涉",
    "content": [
      "欲隨流水去幽棲，喜伴歸雲入虎溪。",
      "深謝陳蕃憐寂寞，遠飛芳字警沉迷。"
    ]
  },
  {
    "volume": 477,
    "sequence": 60,
    "title": "送王六覲巢縣叔父二首",
    "author": "李涉",
    "content": [
      "巢岸南分戰鳥山，水雲程盡到東關。",
      "弦歌自是君家事，莫怪今來一邑閑。",
      "長憶山陰舊會時，王家兄弟盡相隨。",
      "老來放逐瀟湘路，淚滴秋風引獻之。"
    ]
  },
  {
    "volume": 477,
    "sequence": 61,
    "title": "偶懷",
    "author": "李涉",
    "content": [
      "轉知名宦是悠悠，分付空源始到頭。",
      "待送妻兒下山了，便隨雲水一生休。"
    ]
  },
  {
    "volume": 477,
    "sequence": 62,
    "title": "秋夜題夷陵水館",
    "author": "李涉",
    "content": [
      "凝碧初高海氣秋，桂輪斜落到江樓。",
      "三更浦上巴歌歇，山影沉沉水不流。"
    ]
  },
  {
    "volume": 477,
    "sequence": 63,
    "title": "與梧州劉中丞",
    "author": "李涉",
    "content": [
      "三代盧龍將相家，五分符竹到天涯。",
      "瘴山江上重相見，醉裏同看豆蔻花。"
    ]
  },
  {
    "volume": 477,
    "sequence": 64,
    "title": "聽多美唱歌",
    "author": "李涉",
    "content": [
      "黃鶯慢轉引秋蟬，沖斷行雲直入天。",
      "一曲梁州聽初了，為君別唱想夫憐。"
    ]
  },
  {
    "volume": 477,
    "sequence": 65,
    "title": "題澗飲寺",
    "author": "李涉",
    "content": [
      "百年如夢竟何成，白髮重來此地行。",
      "還似蕭郎許玄度，再看庭石悟前生。"
    ]
  },
  {
    "volume": 477,
    "sequence": 66,
    "title": "題蘇仙宅枯松",
    "author": "李涉",
    "content": [
      "幾年蒼翠在仙家，一旦枝枯類海槎。",
      "不如酸澀棠梨樹，卻占高城獨放花。"
    ]
  },
  {
    "volume": 477,
    "sequence": 67,
    "title": "山居",
    "author": "李涉",
    "content": [
      "一從身世兩相遺，往往關門到午時。",
      "想得俗流應大笑，不知年老識便宜。"
    ]
  },
  {
    "volume": 477,
    "sequence": 68,
    "title": "聽鄰女吟",
    "author": "李涉",
    "content": [
      "含情遙夜幾人知，閑詠風流小謝詩。",
      "還似霓旌下煙露，月邊吹落上清詞。"
    ]
  },
  {
    "volume": 477,
    "sequence": 69,
    "title": "題宇文秀才櫻桃",
    "author": "李涉",
    "content": [
      "風光莫占少年家，白髮殷勤最戀花。",
      "今日顛狂任君笑，趁愁得醉眼麻茶。"
    ]
  },
  {
    "volume": 477,
    "sequence": 70,
    "title": "漢上偶題",
    "author": "李涉",
    "content": [
      "謫仙唐世遊茲郡，花下聽歌醉眼迷。",
      "今日漢江煙樹盡，更無人唱白銅鞮。"
    ]
  },
  {
    "volume": 477,
    "sequence": 71,
    "title": "送楊敬之倅湖南",
    "author": "李涉",
    "content": [
      "久嗟塵匣掩青萍，見說除書試一聽。",
      "聞君卻作長沙傅，便逐秋風過洞庭。"
    ]
  },
  {
    "volume": 477,
    "sequence": 72,
    "title": "送孫堯夫赴舉",
    "author": "李涉",
    "content": [
      "自說軒皇息戰威，萬方無複事戎衣。",
      "卻教孫子藏兵法，空把文章向禮闈。"
    ]
  },
  {
    "volume": 477,
    "sequence": 73,
    "title": "題水月臺",
    "author": "李涉",
    "content": [
      "平流白日無人愛，橋上閑行若個知。",
      "水似晴天天似水，兩重星點碧琉璃。"
    ]
  },
  {
    "volume": 477,
    "sequence": 74,
    "title": "早春霽後發頭陀寺寄院中",
    "author": "李涉",
    "content": [
      "紅樓金刹倚晴岡，雨雪初收望漢陽。",
      "草檄可中能有暇，迎春一醉也無妨。"
    ]
  },
  {
    "volume": 477,
    "sequence": 75,
    "title": "哭田布",
    "author": "李涉",
    "content": [
      "魏師臨陣卻抽營，誰管豺狼作信兵。",
      "縱使將軍能伏劍，何人島上哭田橫。"
    ]
  },
  {
    "volume": 477,
    "sequence": 76,
    "title": "黃葵花",
    "author": "李涉",
    "content": [
      "此花莫遣俗人看，新染鵝黃色未幹。",
      "好逐秋風上天去，紫陽宮女要頭冠。"
    ]
  },
  {
    "volume": 477,
    "sequence": 77,
    "title": "別南溪二首",
    "author": "李涉",
    "content": [
      "如雲不厭蒼梧遠，似雁逢春又北飛。",
      "唯有隱山溪上月，年年相望兩依依。",
      "常歎春泉去不回，我今此去更難來。",
      "欲知別後留情處，手種岩花次第開。"
    ]
  },
  {
    "volume": 477,
    "sequence": 78,
    "title": "井欄砂宿遇夜客",
    "author": "李涉",
    "content": [
      "暮雨蕭蕭江上村，綠林豪客夜知聞。",
      "他時不用逃名姓，世上如今半是君。"
    ]
  },
  {
    "volume": 477,
    "sequence": 79,
    "title": "謝王連州送海陽圖",
    "author": "李涉",
    "content": [
      "謝家為郡實風流，畫得青山寄楚囚。",
      "驚起草堂寒氣晚，海陽潮水到床頭。"
    ]
  },
  {
    "volume": 477,
    "sequence": 80,
    "title": "再謫夷陵題長樂寺",
    "author": "李涉",
    "content": [
      "當時謫宦向夷陵，願得身閑便作僧。",
      "誰知漸漸因緣重，羞見長燃一盞燈。"
    ]
  },
  {
    "volume": 477,
    "sequence": 81,
    "title": "譴謫康州先寄弟渤",
    "author": "李涉",
    "content": [
      "唯將直道信蒼蒼，可料無名抵憲章。",
      "陰騭卻應先有謂，已交鴻雁早隨陽。"
    ]
  },
  {
    "volume": 477,
    "sequence": 82,
    "title": "贈廖道士",
    "author": "李涉",
    "content": [
      "膏已明煎信矣哉，二年人世不歸來。",
      "庭前為報仙桃樹，今歲花時好好開。"
    ]
  },
  {
    "volume": 477,
    "sequence": 83,
    "title": "山花",
    "author": "李涉",
    "content": [
      "六出花開赤玉盤，當中紅濕耐春寒。",
      "長安若在五侯宅，誰肯將錢買牡丹。"
    ]
  },
  {
    "volume": 477,
    "sequence": 84,
    "title": "聽歌",
    "author": "李涉",
    "content": [
      "颯颯先飛梁上塵，朱唇不動翠眉顰。",
      "願得春風吹更遠，直教愁殺滿城人。"
    ]
  },
  {
    "volume": 477,
    "sequence": 85,
    "title": "送顏覺赴舉",
    "author": "李涉",
    "content": [
      "顏子將才應四科，料量時輩更誰過。",
      "居然一片荊山玉，可怕無人是卞和。"
    ]
  },
  {
    "volume": 477,
    "sequence": 86,
    "title": "題五松驛",
    "author": "李涉",
    "content": [
      "雲木蒼蒼數萬株，此中言命的應無。",
      "人生不得如松樹，卻遇秦封作大夫。"
    ]
  },
  {
    "volume": 477,
    "sequence": 87,
    "title": "湘妃廟",
    "author": "李涉",
    "content": [
      "斑竹林邊有古祠，鳥啼花發盡堪悲。",
      "當時惆悵同今日，南北行人可得知。"
    ]
  },
  {
    "volume": 477,
    "sequence": 88,
    "title": "贈長安小主人",
    "author": "李涉",
    "content": [
      "上清真子玉童顏，花態嬌羞月思閑。",
      "仙路迷人應有術，桃源不必在深山。"
    ]
  },
  {
    "volume": 477,
    "sequence": 89,
    "title": "邠州詞獻高尚書三首",
    "author": "李涉",
    "content": [
      "單于都護再分疆，西引雙旌出帝鄉。",
      "朝日詔書添戰馬，即聞千騎取河湟。",
      "將家難立是威聲，不見多傳衛霍名。",
      "一自元和平蜀後，馬頭行處即長城。",
      "朔方忠義舊來聞，儘是邠城父子軍。",
      "今日兵符歸上將，旄頭不用更妖氛。"
    ]
  },
  {
    "volume": 477,
    "sequence": 90,
    "title": "游西林寺",
    "author": "李涉",
    "content": [
      "十地初心在此身，水能生月即離塵。",
      "如今再結林中社，可羨當年會裏人。"
    ]
  },
  {
    "volume": 477,
    "sequence": 91,
    "title": "題白鹿蘭若",
    "author": "李涉",
    "content": [
      "只去都門十裏強，竹陰流水繞回廊。",
      "滿城車馬皆知有，每喚同遊盡道忙。"
    ]
  },
  {
    "volume": 477,
    "sequence": 92,
    "title": "寄趙准乞湘川山居",
    "author": "李涉",
    "content": [
      "閑說班超有舊居，山橫水曲占商於。",
      "知君不用磻溪石，乞取終年獨釣魚。"
    ]
  },
  {
    "volume": 477,
    "sequence": 93,
    "title": "曉過函谷關",
    "author": "李涉",
    "content": [
      "因韓為趙兩游秦，十月冰霜渡孟津。",
      "縱使雞鳴遇關吏，不知余也是何人。"
    ]
  },
  {
    "volume": 477,
    "sequence": 94,
    "title": "奉和九弟渤見寄絕句",
    "author": "李涉",
    "content": [
      "忽啟新緘吟近詩，詩中韻出碧雲詞。",
      "且喜陟岡愁已散，登舟只恨渡江遲。"
    ]
  },
  {
    "volume": 477,
    "sequence": 95,
    "title": "贈友人孩子",
    "author": "李涉",
    "content": [
      "驪龍頷下亦生珠，便與人間眾寶殊。",
      "他時若要追風日，須得君家萬里駒。"
    ]
  },
  {
    "volume": 477,
    "sequence": 96,
    "title": "奉宣慰使魚十四郎",
    "author": "李涉",
    "content": [
      "年才二十眾知名，孤鶴儀容徹骨清。",
      "口傳天語來人世，卻逐祥雲上玉京。"
    ]
  },
  {
    "volume": 477,
    "sequence": 97,
    "title": "題善光寺",
    "author": "李涉",
    "content": [
      "雲門天竺舊姻緣，臨老移家住玉泉。",
      "早到可中溳南寺，免得翻經住幾年。"
    ]
  },
  {
    "volume": 477,
    "sequence": 98,
    "title": "題宣化寺道光上人居",
    "author": "李涉",
    "content": [
      "二十年前不系身，草堂曾與雪為鄰。",
      "常思和尚當時語，衣缽留將與此人。"
    ]
  },
  {
    "volume": 477,
    "sequence": 99,
    "title": "柳枝詞",
    "author": "李涉",
    "content": [
      "錦池江上柳垂橋，風引蟬聲送寂寥。",
      "不必如絲千萬縷，只禁離恨兩三條。"
    ]
  },
  {
    "volume": 477,
    "sequence": 100,
    "title": "竹枝詞",
    "author": "李涉",
    "content": [
      "十二山晴花盡開，楚宮雙闕對陽臺。",
      "細腰爭舞君沉醉，白日秦兵天下來。"
    ]
  },
  {
    "volume": 477,
    "sequence": 101,
    "title": "竹裏",
    "author": "李涉",
    "content": [
      "竹裏編茅倚石根，竹莖疏處見前村。",
      "閑眠盡日無人到，自有春風為掃門。"
    ]
  },
  {
    "volume": 477,
    "sequence": 102,
    "title": "失題",
    "author": "李涉",
    "content": [
      "華表千年一鶴歸，丹砂為頂雪為衣。",
      "泠泠仙語人聽盡，卻向五雲翻翅飛。"
    ]
  }
]