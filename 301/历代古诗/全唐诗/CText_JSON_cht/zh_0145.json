[
  {
    "volume": 145,
    "sequence": 1,
    "title": "從軍行",
    "author": "杜頠",
    "content": [
      "秋草馬蹄輕，角弓持弦急。去為龍城候，正值胡兵襲。",
      "軍氣橫大荒，戰酣日將入。長風金鼓動，白露鐵衣濕。",
      "四起愁邊聲，南轅時佇立。斷蓬孤自轉，寒雁飛相及。",
      "萬里雲沙漲，平川冰霰溢。夜聞漢使歸，獨向刀環泣。"
    ]
  },
  {
    "volume": 145,
    "sequence": 2,
    "title": "故絳行",
    "author": "杜頠",
    "content": [
      "君不見銅鞮觀，數裏城池已蕪漫。君不見h6祁宮，幾重台榭亦微蒙。介馬兵車全盛時，歌童舞女妖豔姿。",
      "一代繁華皆共絕，九原唯望塚累累。"
    ]
  },
  {
    "volume": 145,
    "sequence": 3,
    "title": "少年行三首",
    "author": "李嶷",
    "content": [
      "十八羽林郎，戎衣侍漢王。臂鷹金殿側，挾彈玉輿傍。",
      "馳道春風起，陪游出建章。",
      "侍獵長楊下，承恩更射飛。塵生馬影滅，箭落雁行稀。",
      "薄暮隨天仗，聯翩入瑣闈。",
      "玉劍膝邊橫，金杯馬上傾。朝遊茂陵道，夜宿鳳凰城。",
      "豪吏多猜忌，無勞問姓名。"
    ]
  },
  {
    "volume": 145,
    "sequence": 4,
    "title": "淮南秋夜呈周侃",
    "author": "李嶷",
    "content": [
      "天淨河漢高，夜閑砧杵發。清秋忽如此，離恨應難歇。",
      "風亂池上萍，露光竹間月。與君共遊處，勿作他鄉別。"
    ]
  },
  {
    "volume": 145,
    "sequence": 5,
    "title": "林園秋夜作",
    "author": "李嶷",
    "content": [
      "林臥避殘暑，白雲長在天。賞心既如此，對酒非徒然。",
      "月色遍秋露，竹聲兼夜泉。涼風懷袖裏，茲意與誰傳。"
    ]
  },
  {
    "volume": 145,
    "sequence": 6,
    "title": "讀前漢外戚傳",
    "author": "李嶷",
    "content": [
      "人錄尚書事，家臨禦路傍。鑿池通渭水，避暑借明光。",
      "印綬妻封邑，軒車子拜郎。寵因宮掖裏，勢極必先亡。"
    ]
  },
  {
    "volume": 145,
    "sequence": 7,
    "title": "春怨",
    "author": "崔亙",
    "content": [
      "夜盡夢初驚，紗窗早霧明。曉妝脂粉薄，春服綺羅輕。",
      "妾有今朝恨，君無舊日情。愁來理弦管，皆是斷腸聲。"
    ]
  },
  {
    "volume": 145,
    "sequence": 8,
    "title": "古歌二首",
    "author": "蔣維翰",
    "content": [
      "美人怨何深，含情倚金閣。不嚬複不語，紅淚雙雙落。",
      "美人閉紅燭，獨坐裁新錦。頻放剪刀聲，夜寒知未寢。"
    ]
  },
  {
    "volume": 145,
    "sequence": 9,
    "title": "春夜裁縫",
    "author": "蔣維翰",
    "content": [
      "珠箔因風起，飛蛾入最能。不教人夜作，方便殺明燈。"
    ]
  },
  {
    "volume": 145,
    "sequence": 10,
    "title": "春女怨",
    "author": "蔣維翰",
    "content": [
      "白玉堂前一樹梅，今朝忽見數花開。",
      "兒家門戶尋常閉，春色因何入得來。"
    ]
  },
  {
    "volume": 145,
    "sequence": 11,
    "title": "怨歌",
    "author": "蔣維翰",
    "content": [
      "百尺珠樓臨狹斜，新妝能唱美人車。",
      "皆言賤妾紅顏好，要自狂夫不憶家。"
    ]
  },
  {
    "volume": 145,
    "sequence": 12,
    "title": "小山歌",
    "author": "萬楚",
    "content": [
      "人說淮南有小山，淮王昔日此登仙。城中雞犬皆飛去，山上壇場今宛然。世人貴身不貴壽，共笑華陽洞天口。",
      "不知金石變長年，謾在人間戀攜手。君能舉帆至淮南，家住盱眙餘先諳。桐柏亂流平入海，茱萸一曲沸成潭。",
      "憶記來時魂悄悄，想見仙山眾峰小。今日長歌思不堪，君行為報三青鳥。"
    ]
  },
  {
    "volume": 145,
    "sequence": 13,
    "title": "題江潮莊壁",
    "author": "萬楚",
    "content": [
      "田家喜秋熟，歲晏林葉稀。禾黍積場圃，楂梨垂戶扉。",
      "野閑犬時吠，日暮牛自歸。時複落花酒，茅齋堪解衣。"
    ]
  },
  {
    "volume": 145,
    "sequence": 14,
    "title": "詠簾",
    "author": "萬楚",
    "content": [
      "玳瑁昔稱華，玲瓏薄絳紗。鉤銜門勢曲，節亂水紋斜。",
      "日弄長飛鳥，風搖不卷花。自當分內外，非是為驕奢。"
    ]
  },
  {
    "volume": 145,
    "sequence": 15,
    "title": "茱萸女",
    "author": "萬楚",
    "content": [
      "山陰柳家女，九日采茱萸。複得東鄰伴，雙為陌上姝。",
      "插枝著高髻，結子置長裾。作性常遲緩，非關詫丈夫。",
      "平明折林樾，日入返城隅。俠客要羅袖，行人挑短書。",
      "蛾眉自有主，年少莫踟躕。"
    ]
  },
  {
    "volume": 145,
    "sequence": 16,
    "title": "五日觀妓",
    "author": "萬楚",
    "content": [
      "西施謾道浣春紗，碧玉今時鬥麗華。眉黛奪將萱草色，紅裙妒殺石榴花。新歌一曲令人豔，醉舞雙眸斂鬢斜。",
      "誰道五絲能續命，卻令今日死君家。"
    ]
  },
  {
    "volume": 145,
    "sequence": 17,
    "title": "驄馬",
    "author": "萬楚",
    "content": [
      "金絡青驄白玉鞍，長鞭紫陌野遊盤。朝驅東道塵恒滅，暮到河源日未闌。汗血每隨邊地苦，蹄傷不憚隴陰寒。",
      "君能一飲長城窟，為報天山行路難。"
    ]
  },
  {
    "volume": 145,
    "sequence": 18,
    "title": "題情人藥欄",
    "author": "萬楚",
    "content": [
      "斂眉語芳草，何許太無情。正見離人別，春心相向生。"
    ]
  },
  {
    "volume": 145,
    "sequence": 19,
    "title": "河上逢落花",
    "author": "萬楚",
    "content": [
      "河水浮落花，花流東不息。應見浣紗人，為道長相憶。"
    ]
  },
  {
    "volume": 145,
    "sequence": 20,
    "title": "甯王山池",
    "author": "範朝",
    "content": [
      "水勢臨階轉，峰形對路開。槎從天上得，石是海邊來。",
      "瑞草分叢種，祥花間色栽。舊傳詞賦客，唯見有鄒枚。"
    ]
  },
  {
    "volume": 145,
    "sequence": 21,
    "title": "題石甕寺",
    "author": "範朝",
    "content": [
      "勝境宜長望，遲春好散愁。關連四塞起，河帶八川流。",
      "複磴承香閣，重岩映彩樓。為臨溫液近，偏美聖君遊。"
    ]
  },
  {
    "volume": 145,
    "sequence": 22,
    "title": "田家",
    "author": "楊顏",
    "content": [
      "小園足生事，尋勝日傾壺。蒔蔬利於鬻，才青摘已無。",
      "四鄰依野竹，日夕采其枯。田家心適時，春色遍桑榆。"
    ]
  },
  {
    "volume": 145,
    "sequence": 23,
    "title": "後庭怨",
    "author": "王諲",
    "content": [
      "君不見紅閨少女端正時，夭夭桃李仙容姿。",
      "幸得君王憐巧笑，披香殿裏薦蛾眉。蛾眉雙雙人共進，常恐妾身從此擯。甄妃為妒出層宮，班女因猜下長信。",
      "長信宮門閉不開，昭陽歌吹風送來。夢中魂魄猶言是，覺後精神尚未回。念君嬌愛無終始，使妾長啼後庭裏。",
      "獨立每看斜日盡，孤眠直至殘燈死。秋日聞蟲翡翠簾，春晴照面鴛鴦水。紅顏舊來花不勝，白髮如今雪相似。",
      "傳聞紈扇恩未歇，預想蛾眉上初月。如君貴偽不貴真，還同棄妾逐新人。借問南山松葉意，何如北砌槿花新。"
    ]
  },
  {
    "volume": 145,
    "sequence": 24,
    "title": "夜坐看搊箏",
    "author": "王諲",
    "content": [
      "調箏夜坐燈光裏，卻掛羅帷露纖指。朱弦一一聲不同，玉柱連連影相似。不知何處學新聲，曲曲彈來未睹名。",
      "應是石家金穀裏，流傳未滿洛陽城。"
    ]
  },
  {
    "volume": 145,
    "sequence": 25,
    "title": "長信怨",
    "author": "王諲",
    "content": [
      "飛燕倚身輕，爭人巧笑名。生君棄妾意，增妾怨君情。",
      "日落昭陽壁，秋來長信城。寥寥金殿裏，歌吹夜無聲。"
    ]
  },
  {
    "volume": 145,
    "sequence": 26,
    "title": "閨情",
    "author": "王諲",
    "content": [
      "日暮裁縫歇，深嫌氣力微。才能收篋笥，懶起下簾帷。",
      "怨坐空然燭，愁眠不解衣。昨來頻夢見，夫婿莫應知。"
    ]
  },
  {
    "volume": 145,
    "sequence": 27,
    "title": "十五夜觀燈",
    "author": "王諲",
    "content": [
      "暫得金吾夜，通看火樹春。停車傍明月，走馬入紅塵。",
      "妓雜歌偏勝，場移舞更新。應須盡記取，說向不來人。"
    ]
  },
  {
    "volume": 145,
    "sequence": 28,
    "title": "除夜",
    "author": "王諲",
    "content": [
      "今歲今宵盡，明年明日催。寒隨一夜去，春逐五更來。",
      "氣色空中改，容顏暗裏回。風光人不覺，已著後園梅。"
    ]
  },
  {
    "volume": 145,
    "sequence": 29,
    "title": "聞漏",
    "author": "王嶽靈",
    "content": [
      "建禮含香處，重城待漏臣。徐聞傳鳳詔，曉唱辨雞人。",
      "銀箭殘將盡，銅壺漏更新。催籌當午夜，移刻及三辰。",
      "杳杳從天遠，泠泠出禁頻。直疑殘漏曙，肅肅對鉤陳。"
    ]
  },
  {
    "volume": 145,
    "sequence": 30,
    "title": "送沈芳謁李觀察求仕進",
    "author": "周萬",
    "content": [
      "往日長安路，歡遊不惜年。為貪盧女曲，用盡沈郎錢。",
      "身老方投刺，途窮始著鞭。猶聞有知己，此去不徒然。"
    ]
  }
]