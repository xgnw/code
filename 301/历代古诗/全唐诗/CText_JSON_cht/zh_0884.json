[
  {
    "volume": 884,
    "sequence": 1,
    "title": "渡吳江",
    "author": "杜牧",
    "content": [
      "堠館人稀夜更長，姑蘇城遠樹蒼蒼。江湖潮落高樓迥，河漢秋歸廣殿涼。月轉碧梧移鵲影，露低紅草濕螢光。",
      "文園詩侶應多思，莫醉笙歌掩華堂。"
    ]
  },
  {
    "volume": 884,
    "sequence": 2,
    "title": "元日觀朝",
    "author": "厲玄",
    "content": [
      "玉座臨新歲，朝盈萬國人。火連雙闕曉，仗列五門春。",
      "瑞雪銷鴛瓦，祥光在日輪。天顏不敢視，稱慶拜空頻。"
    ]
  },
  {
    "volume": 884,
    "sequence": 3,
    "title": "六月",
    "author": "趙璜",
    "content": [
      "六月火雲散，蟬聲鳴樹梢。秋風豈便借，客思已蕭條。",
      "傾國三年別，煙霞一路遙。行人斷消息，更上灞陵橋。"
    ]
  },
  {
    "volume": 884,
    "sequence": 4,
    "title": "樊川寒食",
    "author": "喻鳧",
    "content": [
      "新松□綠草，古柏翳黃沙。佩珂客驚鳥，綺羅人間花。",
      "蹙塵南北馬，碾石去來車。川晚悲風動，墳前碎紙斜。"
    ]
  },
  {
    "volume": 884,
    "sequence": 5,
    "title": "芍藥",
    "author": "潘鹹",
    "content": [
      "閑來竹亭賞，賞極蕊珠宮。葉已盡餘翠，花才半展紅。",
      "媚欺桃李色，香奪綺羅風。每到春殘日，芳華處處同。"
    ]
  },
  {
    "volume": 884,
    "sequence": 6,
    "title": "晚步",
    "author": "劉得仁",
    "content": [
      "野步晚悠悠，山光澹早秋。遠空淪日腳，多稼沒人頭。",
      "古木蟬齊噪，深塍水慢流。幽居回不近，秋策卻堪愁。"
    ]
  },
  {
    "volume": 884,
    "sequence": 7,
    "title": "村晚閒步",
    "author": "劉得仁",
    "content": [
      "緩步出居處，過原邊雁行。夕陽投草木，遠水映蒼茫。",
      "野寺同蟾宿，雲溪劚藥嘗。蕭條霜景暮，極目盡堪傷。"
    ]
  },
  {
    "volume": 884,
    "sequence": 8,
    "title": "冬日題興善寺崔律師院孤松",
    "author": "劉得仁",
    "content": [
      "為此疏名路，頻來訪遠公。孤標宜雪後，每見憶山中。",
      "靜影生幽蘚，寒聲入迥空。何年植茲地，曉夕動清風。"
    ]
  },
  {
    "volume": 884,
    "sequence": 9,
    "title": "題新栽小松",
    "author": "劉得仁",
    "content": [
      "滿庭蕭颯皆凡木，豈得颼飀似石溪。雪夜枝柯疑畫出，月中長短共人齊。未知何日幹天及，恐到秋來被鶴棲。",
      "卻向舊山尋得處，白雲根蕟覓應迷。"
    ]
  },
  {
    "volume": 884,
    "sequence": 10,
    "title": "栽松",
    "author": "劉得仁",
    "content": [
      "翠色凜空庭，披衣獨繞行。取從山頂嶮，栽得道心生。",
      "未弱幽泉韻，焉論別木聲。霜天殘月在，轉影入池清。"
    ]
  },
  {
    "volume": 884,
    "sequence": 11,
    "title": "十日菊",
    "author": "薛瑩",
    "content": [
      "昨日尊前折，萬人酣曉香。今朝籬下見，滿地委殘陽。",
      "得失片時痛，榮枯一歲傷。未將同腐草，猶更有重霜。"
    ]
  },
  {
    "volume": 884,
    "sequence": 12,
    "title": "赴南巴留別蘇台知己",
    "author": "賈島",
    "content": [
      "人過梅嶺上，歲歲北風寒。落日孤舟去，青山萬里看。",
      "猿聲湘水靜，草色洞庭寬。已料生涯事，只應持釣竿。"
    ]
  },
  {
    "volume": 884,
    "sequence": 13,
    "title": "紅薔薇",
    "author": "莊南傑",
    "content": [
      "九天碎霞明澤國，造化工夫潛剪刻。翠葉長眉約細枝，殷紅短刺鉤春色。明日當樓晚香歇，金帶盤空已成結。",
      "謝豹聲催麥隴秋，熏風吹落猩猩血。"
    ]
  },
  {
    "volume": 884,
    "sequence": 14,
    "title": "曉歌",
    "author": "莊南傑",
    "content": [
      "鶤雞哭樹星河轉，海上金烏翅如電。嫦娥斂發綰雲頭，玉女舒霞織天面。九土廚煙滿城邑，商洛隴頭車馬急。",
      "魏宮鐘動繡窗明，夢娥驚對殘燈立。"
    ]
  },
  {
    "volume": 884,
    "sequence": 15,
    "title": "春草歌",
    "author": "莊南傑",
    "content": [
      "漠漠綿綿幾多思，無言領得春風意。花裁小錦繡晴空，葉抽碧簟鋪平地。含芳吊影爭芬敷，繞雲恨起山蘼蕪。",
      "離人不忍到此處，淚娥滴盡雙真珠。"
    ]
  },
  {
    "volume": 884,
    "sequence": 16,
    "title": "古松歌",
    "author": "莊南傑",
    "content": [
      "山上山下松，森沈翠蓋煙。龜鱗犀甲鎖支體，泉聲雨腳洗春風。深碧麈尾掃冥蒙，淺黃龍腹盤穹崇。",
      "拏天攫地數千尺，恐作雲雨歸維嵩。維嵩成大廈，莫遣邂逅逢樵者。"
    ]
  },
  {
    "volume": 884,
    "sequence": 17,
    "title": "蒲中霽後晚望",
    "author": "薛能",
    "content": [
      "河邊霽色無人見，身帶春風立岸頭。",
      "濁水茫茫有何意，日斜還向古蒲州。"
    ]
  },
  {
    "volume": 884,
    "sequence": 18,
    "title": "龍門八韻",
    "author": "薛能",
    "content": [
      "河浸華夷闊，山橫宇宙雄。高波萬丈瀉，夏禹幾年功。",
      "川迸晴明雨，林生旦暮風。人看翻進退，鳥性斷西東。",
      "氣逐雲歸海，聲驅石落空。近身毛乍豎，當面語難通。",
      "沸沫歸何處，盤渦傍此中。從來化鬐者，攀去路應同。"
    ]
  },
  {
    "volume": 884,
    "sequence": 19,
    "title": "新雪",
    "author": "薛能",
    "content": [
      "細落粗和忽複繁，頓清朝市不聞喧。天迷皓色風何亂，地濕春泥土半翻。香暖會中懷嶽寺，樵鳴村外想家園。",
      "閑吟只愛煎茶澹，斡破平光向近軒。"
    ]
  },
  {
    "volume": 884,
    "sequence": 20,
    "title": "送判官赴京",
    "author": "薛能",
    "content": [
      "闕下情偏已絕稀，天涯身遠複相依。庭花每對從容落，夜燭多同笑語歸。君子是行應柏署，鄙人何望即柴扉。",
      "青雲若遇交親話，白璧無心待發揮。"
    ]
  },
  {
    "volume": 884,
    "sequence": 21,
    "title": "溪東岑望天都山",
    "author": "朱景玄",
    "content": [
      "目望浮山丘，梯雲上東岑。群峰爭入冥，巉巉生太陰。",
      "昔賢此升仙，結構窮聳深。未曉日先照，當晝色半沉。",
      "風泉雪霜飛，雲樹瓊玉林。大道非閉隔，無路不可尋。",
      "窺鏡澄夙慮，望壇起敬心。一從呼子安，永絕金玉音。"
    ]
  },
  {
    "volume": 884,
    "sequence": 22,
    "title": "夜行次東關逢魏扶東歸",
    "author": "許渾",
    "content": [
      "南北斷蓬飄，長亭酒一瓢。殘雲歸太華，疏雨過中條。",
      "樹色隨關迥，河聲入塞遙。勞歌此分首，風急馬蕭蕭。"
    ]
  },
  {
    "volume": 884,
    "sequence": 23,
    "title": "南遊湘漢寄友人",
    "author": "李頻",
    "content": [
      "南去遠三京，三湘五月行。巴江雪水下，楚澤火雲生。",
      "向野聊中飲，乘涼探暮程。離懷不可說，已近峽猿聲。"
    ]
  },
  {
    "volume": 884,
    "sequence": 24,
    "title": "送劉山人歸洞庭",
    "author": "李頻",
    "content": [
      "卻共孤雲去，高眠最上峰。半湖乘早月，中路入疏鐘。",
      "秋盡蟲聲急，夜深山雨重。當時同隱者，分得幾株松。"
    ]
  },
  {
    "volume": 884,
    "sequence": 25,
    "title": "早發",
    "author": "李郢",
    "content": [
      "野店星河在，行人道路長。孤燈憐宿處，斜月厭新裝。",
      "草色多寒露，蟲聲似故鄉。清秋無限恨，殘菊過重陽。"
    ]
  },
  {
    "volume": 884,
    "sequence": 26,
    "title": "題惠山",
    "author": "李郢",
    "content": [
      "乳洞陰陰碧澗連，杉松六月冷無蟬。",
      "黃昏飛盡白蝙蝠，茶火數星山寂然。"
    ]
  },
  {
    "volume": 884,
    "sequence": 27,
    "title": "雨中看山榴落花",
    "author": "李郢",
    "content": [
      "山榴逼砌栽，山火一團開。盡日風兼雨，春渠擁作堆。"
    ]
  },
  {
    "volume": 884,
    "sequence": 28,
    "title": "寄友人乞菊栽",
    "author": "李郢",
    "content": [
      "藥闌經雨正堪鋤，白菊煩君乞數株。潘嶽賦中芳思在，陶潛籬下綠英無。移來稍及蟬鳴樹，種罷長教酒滿壺。",
      "□子成仙縱難學，九秋思看集鳩雛。"
    ]
  },
  {
    "volume": 884,
    "sequence": 29,
    "title": "江邊柳",
    "author": "李郢",
    "content": [
      "東風晴色掛闌幹，眉葉初晴畏曉寒。",
      "江上別筵終日有，綠條春在長應難。"
    ]
  },
  {
    "volume": 884,
    "sequence": 30,
    "title": "鵝兒",
    "author": "李郢",
    "content": [
      "臘後閑行村舍邊，黃鵝清水真可憐。何窮散亂隨新草，永日淹留在野田。無事群鳴遮水際，爭來引頸逼人前。",
      "風吹楚澤蒹葭暮，看下寒溪逐去船。"
    ]
  },
  {
    "volume": 884,
    "sequence": 31,
    "title": "酬友人春暮寄枳花茶",
    "author": "李郢",
    "content": [
      "昨日東風吹枳花，酒醒春晚一甌茶。如雲正護幽人塹，似雪才分野老家。金餅拍成和雨露，玉塵煎出照煙霞。",
      "相如病渴今全校，不羨生台白頸鴉。"
    ]
  },
  {
    "volume": 884,
    "sequence": 32,
    "title": "郢自街西醉歸馬鞭墜失崔員外、起秘書…抒短章仰酬珍錫",
    "author": "李郢",
    "content": [
      "蜀岩陰面冷冥冥，偃雪欺霜半露青。銛刃剪裁多鵲媚，細鞘揮拂帶龍腥。崖垂萬仞知無影，蘚漬千年合有靈。",
      "蘭省貴寮蓬閣吏，一時緘贈到雲亭。"
    ]
  },
  {
    "volume": 884,
    "sequence": 33,
    "title": "即目",
    "author": "李郢",
    "content": [
      "自笑騰騰者，非憨又不狂。何為跧似鼠，而複怯於獐。",
      "落拓無生計，伶俜戀酒鄉。冥搜得詩窟，偶戰出文場。",
      "愛雪愁冬盡，懷人覺夜長。石樓多爽氣，檉案有餘香。",
      "運去非關拙，時來不在忙。平生兩閒暇，孤趣滿滄浪。"
    ]
  },
  {
    "volume": 884,
    "sequence": 34,
    "title": "羅敷東館亭下流泉雲至前山擁咽經歲移時掬弄惆悵成章",
    "author": "李郢",
    "content": [
      "看山亭下小鳴泉，嗚咽難通亦可憐。",
      "惆悵無人為疏鑿，擁愁含恨過年年。"
    ]
  },
  {
    "volume": 884,
    "sequence": 35,
    "title": "白櫻樹",
    "author": "于武陵",
    "content": [
      "記得花開雪滿枝，和蜂和蝶帶花移。",
      "如今花落遊蜂去，空作主人惆悵詩。"
    ]
  },
  {
    "volume": 884,
    "sequence": 36,
    "title": "過南城縣麻姑山",
    "author": "崔櫓",
    "content": [
      "似前如卻玉堆堆，薄帶輕煙翠好裁。斜倚兔鉤孤影伴，校低仙掌一頭來。盤疑虎伏形難寫，展認龍拏勢未回。",
      "驚訝昔人曾羽化，此中爭不接瑤台。",
      "詩手難題畫手慚，淺青濃碧疊東南。塵愁世界忙心在，霞伴神仙穩夢酣。雨涕自悲看雪鬢，星冠無計整雲篸。",
      "家風負荷須名宦，可惜千峰綠似藍。",
      "差煙危碧半斜暉，何代仙人此羽飛。高袖鎮長寒柏暗，古祠時複彩雲歸。紅塵鞭馬顏將換，碧落驂鸞意有違。",
      "聲利系身家繫念，今生辜負六銖衣。"
    ]
  },
  {
    "volume": 884,
    "sequence": 37,
    "title": "和友人題僧院薔薇花三首",
    "author": "崔櫓",
    "content": [
      "何人移得在禪家，瑟瑟枝條簇簇霞。爭那寂寥埋草暗，不勝惆悵舞風斜。無緣影對金尊酒，可惜香和石鼎茶。",
      "看取老僧齊物意，一般拋擲等凡花。",
      "忍委芳心此地開，似霞顏色苦低回。風驚少女偷香去，雨認巫娥覓伴來。今日獨憐僧院種，舊山曾映釣磯栽。",
      "三清上客知惆悵，勸我春醪一兩杯。",
      "露香如醉態如慵，斜壓危闌草色中。試問更誰過野寺，無憀徒自舞春風。蘭缸尚惜連明在，錦帳先愁入夏空。",
      "一日幾回來又去，不能容易舍深紅。"
    ]
  },
  {
    "volume": 884,
    "sequence": 38,
    "title": "春晚泊船江村",
    "author": "崔櫓",
    "content": [
      "芳草青青古渡頭，漁家住處暫維舟。殘花半樹悄無語，細雨滿天風似愁。家信不來春又晚，客程難盡水空流。",
      "自憐愛失心期約，看取花時更遠遊。"
    ]
  },
  {
    "volume": 884,
    "sequence": 39,
    "title": "柳",
    "author": "崔櫓",
    "content": [
      "風慢日遲遲，拖煙拂水時。惹將千萬恨，系在短長枝。",
      "骨軟張郎瘦，腰輕楚女饑。故園歸未得，多少斷腸思。"
    ]
  },
  {
    "volume": 884,
    "sequence": 40,
    "title": "蓮花",
    "author": "崔櫓",
    "content": [
      "影欹晴浪勢欹煙，恨態緘言日抵年。輕霧曉和香積飯，片紅時墮化人船。人間有筆應難畫，雨後無塵更好憐。",
      "何限斷腸名不得，倚風嬌怯醉腰偏。"
    ]
  },
  {
    "volume": 884,
    "sequence": 41,
    "title": "殘蓮花",
    "author": "崔櫓",
    "content": [
      "倚風無力減香時，涵露如啼臥翠池。",
      "金谷樓前馬嵬下，世間殊色一般悲。",
      "不耐高風怕冷煙，瘦紅欹委倒青蓮。",
      "無人解把無塵袖，盛取殘香盡日憐。"
    ]
  },
  {
    "volume": 884,
    "sequence": 42,
    "title": "惜蓮花",
    "author": "崔櫓",
    "content": [
      "半塘前日染來紅，瘦盡金方昨夜風。留樣最嗟無巧筆，護香誰為惜熏籠。緣停翠棹沈吟看，忍使良波積漸空。",
      "魂斷舊溪憔悴態，冷煙殘粉楚台東。"
    ]
  },
  {
    "volume": 884,
    "sequence": 43,
    "title": "岳陽雲夢亭看蓮花",
    "author": "崔櫓",
    "content": [
      "似醉如慵一水心，斜陽欲暝彩雲深。清明月照羞無語，涼冷風吹勢不禁。曾向楚台和雨看，只于吳苑弄船尋。",
      "當時為汝題詩遍，此地依前泥苦吟。"
    ]
  },
  {
    "volume": 884,
    "sequence": 44,
    "title": "村路菊花",
    "author": "崔櫓",
    "content": [
      "嫋風驚未定，溪影晚來寒。不得重陽節，虛將滿把看。",
      "神仙誰采掇，煙雨惜凋殘。牧豎樵童看，應教愛爾難。"
    ]
  },
  {
    "volume": 884,
    "sequence": 45,
    "title": "題山驛新桐花",
    "author": "崔櫓",
    "content": [
      "雨餘煙膩暖香浮，影暗斜陽古驛樓。丹鳳總巢阿閣去，紫花空映楚雲愁。堪憐翠蓋奇於畫，更惜芳庭冷似秋。",
      "長日老春看落盡，野禽閑哢碧悠悠。"
    ]
  },
  {
    "volume": 884,
    "sequence": 46,
    "title": "山路木芙蓉",
    "author": "崔櫓",
    "content": [
      "不向橫塘泥裏栽，兩株晴笑碧岩隈。枉教絕世深紅色，只向深山僻處開。萬里王孫應有恨，三年賈傅惜無才。",
      "緣花更歎人間事，半日江邊悵望回。"
    ]
  },
  {
    "volume": 884,
    "sequence": 47,
    "title": "新柳",
    "author": "崔櫓",
    "content": [
      "無情柔態任春催，似不勝風倚古台。",
      "多少去年今日恨，禦溝顏色洞庭來。"
    ]
  },
  {
    "volume": 884,
    "sequence": 48,
    "title": "臨川見新柳",
    "author": "崔櫓",
    "content": [
      "不見江頭三四日，橋邊楊柳老金絲。岸南岸北往來渡，帶雨帶煙深淺枝。何處故鄉牽夢想，兩回他國見榮衰。",
      "汀洲草色亦如此，愁殺遠人人不知。"
    ]
  },
  {
    "volume": 884,
    "sequence": 49,
    "title": "南陽見柳",
    "author": "崔櫓",
    "content": [
      "夜來風入最高枝，罥斷愁腸幾尺絲。楚塞曾吟煙午處，曲江長憶雪晴時。金銜細轂縈回岸，戍笛牛歌遠近陂。",
      "還把舊年惆悵意，武安城下一吟詩。"
    ]
  },
  {
    "volume": 884,
    "sequence": 50,
    "title": "別君山",
    "author": "崔櫓",
    "content": [
      "點空誇黛妒愁眉，何必浮來結夢思。",
      "慚愧二年青翠色，惹窗粘枕伴吟詩。"
    ]
  },
  {
    "volume": 884,
    "sequence": 51,
    "title": "宿壽安山陰館聞泉",
    "author": "崔櫓",
    "content": [
      "一支清急萬山來，穿竹喧飛破石苔。夢在故鄉臨欲到，聲聞孤枕卻驚回。多愁鬢髮余甘老，有限年光爾莫催。",
      "緣憶舊遊相似處，月明山響子陵台。"
    ]
  },
  {
    "volume": 884,
    "sequence": 52,
    "title": "共佳人守歲",
    "author": "劉綺莊",
    "content": [
      "桂華窮北陸，荊豔作東鄰。殘妝欲送曉，薄衣已迎春。",
      "舉袖爭流雪，分歌競繞塵。不應將共醉，年去遠催人。"
    ]
  }
]