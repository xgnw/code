[
  {
    "volume": 804,
    "sequence": 1,
    "title": "賦得江邊柳",
    "author": "魚玄機",
    "content": [
      "翠色連荒岸，煙姿入遠樓。影鋪秋水面，花落釣人頭。",
      "根老藏魚窟，枝低系客舟。蕭蕭風雨夜，驚夢複添愁。"
    ]
  },
  {
    "volume": 804,
    "sequence": 2,
    "title": "贈鄰女",
    "author": "魚玄機",
    "content": [
      "羞日遮羅袖，愁春懶起妝。易求無價寶，難得有心郎。",
      "枕上潛垂淚，花間暗斷腸。自能窺宋玉，何必恨王昌。"
    ]
  },
  {
    "volume": 804,
    "sequence": 3,
    "title": "寄國香",
    "author": "魚玄機",
    "content": [
      "旦夕醉吟身，相思又此春。雨中寄書使，窗下斷腸人。",
      "山卷珠簾看，愁隨芳草新。別來清宴上，幾度落梁塵。"
    ]
  },
  {
    "volume": 804,
    "sequence": 4,
    "title": "寄題煉師",
    "author": "魚玄機",
    "content": [
      "霞彩剪為衣，添香出繡幃。芙蓉花葉□，山水帔□稀。",
      "駐履聞鶯語，開籠放鶴飛。高堂春睡覺，暮雨正霏霏。"
    ]
  },
  {
    "volume": 804,
    "sequence": 5,
    "title": "寄劉尚書",
    "author": "魚玄機",
    "content": [
      "八座鎮雄軍，歌謠滿路新。汾川三月雨，晉水百花春。",
      "囹圄長空鎖，干戈久覆塵。儒僧觀子夜，羈客醉紅茵。",
      "筆硯行隨手，詩書坐繞身。小材多顧盼，得作食魚人。"
    ]
  },
  {
    "volume": 804,
    "sequence": 6,
    "title": "浣紗廟",
    "author": "魚玄機",
    "content": [
      "吳越相謀計策多，浣紗神女已相和。一雙笑靨才回面，十萬精兵盡倒戈。范蠡功成身隱遁，伍胥諫死國消磨。",
      "只今諸暨長江畔，空有青山號苧蘿。"
    ]
  },
  {
    "volume": 804,
    "sequence": 7,
    "title": "賣殘牡丹",
    "author": "魚玄機",
    "content": [
      "臨風興歎落花頻，芳意潛消又一春。應為價高人不問，卻緣香甚蝶難親。紅英只稱生宮裏，翠葉那堪染路塵。",
      "及至移根上林苑，王孫方恨買無因。"
    ]
  },
  {
    "volume": 804,
    "sequence": 8,
    "title": "酬李學士寄簟",
    "author": "魚玄機",
    "content": [
      "珍簟新鋪翡翠樓，泓澄玉水記方流。",
      "唯應雲扇情相似，同向銀床恨早秋。"
    ]
  },
  {
    "volume": 804,
    "sequence": 9,
    "title": "情書",
    "author": "魚玄機",
    "content": [
      "飲冰食檗志無功，晉水壺關在夢中。秦鏡欲分愁墮鵲，舜琴將弄怨飛鴻。井邊桐葉鳴秋雨，窗下銀燈暗曉風。",
      "書信茫茫何處問，持竿盡日碧江空。"
    ]
  },
  {
    "volume": 804,
    "sequence": 10,
    "title": "閨怨",
    "author": "魚玄機",
    "content": [
      "蘼蕪盈手泣斜暉，聞道鄰家夫婿歸。別日南鴻才北去，今朝北雁又南飛。春來秋去相思在，秋去春來信息稀。",
      "扃閉朱門人不到，砧聲何事透羅幃。"
    ]
  },
  {
    "volume": 804,
    "sequence": 11,
    "title": "春情寄子安",
    "author": "魚玄機",
    "content": [
      "山路欹斜石磴危，不愁行苦苦相思。冰銷遠澗憐清韻，雪遠寒峰想玉姿。莫聽凡歌春病酒，休招閑客夜貪棋。",
      "如松匪石盟長在，比翼連襟會肯遲。雖恨獨行冬盡日，終期相見月圓時。別君何物堪持贈，淚落晴光一首詩。"
    ]
  },
  {
    "volume": 804,
    "sequence": 12,
    "title": "打球作",
    "author": "魚玄機",
    "content": [
      "堅圓淨滑一星流，月杖爭敲未擬休。無滯礙時從撥弄，有遮欄處任鉤留。不辭宛轉長隨手，卻恐相將不到頭。",
      "畢竟入門應始了，願君爭取最前籌。"
    ]
  },
  {
    "volume": 804,
    "sequence": 13,
    "title": "暮春有感寄友人",
    "author": "魚玄機",
    "content": [
      "鶯語驚殘夢，輕妝改淚容。竹陰初月薄，江靜晚煙濃。",
      "濕觜銜泥燕，香須采蕊蜂。獨憐無限思，吟罷亞枝松。"
    ]
  },
  {
    "volume": 804,
    "sequence": 14,
    "title": "冬夜寄溫飛卿",
    "author": "魚玄機",
    "content": [
      "苦思搜詩燈下吟，不眠長夜怕寒衾。滿庭木葉愁風起，透幌紗窗惜月沈。疏散未閑終遂願，盛衰空見本來心。",
      "幽棲莫定梧桐處，暮雀啾啾空繞林。"
    ]
  },
  {
    "volume": 804,
    "sequence": 15,
    "title": "酬李郢夏日釣魚回見示",
    "author": "魚玄機",
    "content": [
      "住處雖同巷，經年不一過。清詞勸舊女，香桂折新柯。",
      "道性欺冰雪，禪心笑綺羅。跡登霄漢上，無路接煙波。"
    ]
  },
  {
    "volume": 804,
    "sequence": 16,
    "title": "次韻西鄰新居兼乞酒",
    "author": "魚玄機",
    "content": [
      "一首詩來百度吟，新情字字又聲金。西看已有登垣意，遠望能無化石心。河漢期賒空極目，瀟湘夢斷罷調琴。",
      "況逢寒節添鄉思，叔夜佳醪莫獨斟。"
    ]
  },
  {
    "volume": 804,
    "sequence": 17,
    "title": "和友人次韻",
    "author": "魚玄機",
    "content": [
      "何事能銷旅館愁，紅箋開處見銀鉤。蓬山雨灑千峰小，嶰谷風吹萬葉秋。字字朝看輕碧玉，篇篇夜誦在衾裯。",
      "欲將香匣收藏卻，且惜時吟在手頭。"
    ]
  },
  {
    "volume": 804,
    "sequence": 18,
    "title": "和新及第悼亡詩二首",
    "author": "魚玄機",
    "content": [
      "仙籍人間不久留，片時已過十經秋。鴛鴦帳下香猶暖，鸚鵡籠中語未休。朝露綴花如臉恨，晚風欹柳似眉愁。",
      "彩雲一去無消息，潘嶽多情欲白頭。",
      "一枝月桂和煙秀，萬樹江桃帶雨紅。",
      "且醉尊前休悵望，古來悲樂與今同。"
    ]
  },
  {
    "volume": 804,
    "sequence": 19,
    "title": "遊崇真觀南樓，睹新及第題名處",
    "author": "魚玄機",
    "content": [
      "雲峰滿目放春晴，歷歷銀鉤指下生。",
      "自恨羅衣掩詩句，舉頭空羨榜中名。"
    ]
  },
  {
    "volume": 804,
    "sequence": 20,
    "title": "愁思",
    "author": "魚玄機",
    "content": [
      "落葉紛紛暮雨和，朱絲獨撫自清歌。放情休恨無心友，養性空拋苦海波。長者車音門外有，道家書卷枕前多。",
      "布衣終作雲霄客，綠水青山時一過。"
    ]
  },
  {
    "volume": 804,
    "sequence": 21,
    "title": "秋怨",
    "author": "魚玄機",
    "content": [
      "自歎多情是足愁，況當風月滿庭秋。",
      "洞房偏與更聲近，夜夜燈前欲白頭。"
    ]
  },
  {
    "volume": 804,
    "sequence": 22,
    "title": "江行",
    "author": "魚玄機",
    "content": [
      "大江橫抱武昌斜，鸚鵡洲前戶萬家。",
      "畫舸春眠朝未足，夢為蝴蝶也尋花。",
      "煙花已入鸕鷀港，畫舸猶沿鸚鵡洲。",
      "醉臥醒吟都不覺，今朝驚在漢江頭。"
    ]
  },
  {
    "volume": 804,
    "sequence": 23,
    "title": "聞李端公垂釣回寄贈",
    "author": "魚玄機",
    "content": [
      "無限荷香染暑衣，阮郎何處弄船歸。",
      "自慚不及鴛鴦侶，猶得雙雙近釣磯。"
    ]
  },
  {
    "volume": 804,
    "sequence": 24,
    "title": "題任處士創資福寺",
    "author": "魚玄機",
    "content": [
      "幽人創奇境，遊客駐行程。粉壁空留字，蓮宮未有名。",
      "鑿池泉自出，開徑草重生。百尺金輪閣，當川豁眼明。"
    ]
  },
  {
    "volume": 804,
    "sequence": 25,
    "title": "題隱霧亭",
    "author": "魚玄機",
    "content": [
      "春花秋月入詩篇，白日清宵是散仙。",
      "空卷珠簾不曾下，長移一榻對山眠。"
    ]
  },
  {
    "volume": 804,
    "sequence": 26,
    "title": "重陽阻雨",
    "author": "魚玄機",
    "content": [
      "滿庭黃菊籬邊拆，兩朵芙蓉鏡裏開。",
      "落帽台前風雨阻，不知何處醉金杯。"
    ]
  },
  {
    "volume": 804,
    "sequence": 27,
    "title": "早秋",
    "author": "魚玄機",
    "content": [
      "嫩菊含新彩，遠山閑夕煙。涼風驚綠樹，清韻入朱弦。",
      "思婦機中錦，征人塞外天。雁飛魚在水，書信若為傳。"
    ]
  },
  {
    "volume": 804,
    "sequence": 28,
    "title": "感懷寄人",
    "author": "魚玄機",
    "content": [
      "恨寄朱弦上，含情意不任。早知雲雨會，未起蕙蘭心。",
      "灼灼桃兼李，無妨國士尋。蒼蒼松與桂，仍羨世人欽。",
      "月色苔階淨，歌聲竹院深。門前紅葉地，不掃待知音。"
    ]
  },
  {
    "volume": 804,
    "sequence": 29,
    "title": "期友人阻雨不至",
    "author": "魚玄機",
    "content": [
      "雁魚空有信，雞黍恨無期。閉戶方籠月，褰簾已散絲。",
      "近泉鳴砌畔，遠浪漲江湄。鄉思悲秋客，愁吟五字詩。"
    ]
  },
  {
    "volume": 804,
    "sequence": 30,
    "title": "訪趙煉師不遇",
    "author": "魚玄機",
    "content": [
      "何處同仙侶，青衣獨在家。暖爐留煮藥，鄰院為煎茶。",
      "畫壁燈光暗，幡竿日影斜。殷勤重回首，牆外數枝花。"
    ]
  },
  {
    "volume": 804,
    "sequence": 31,
    "title": "遣懷",
    "author": "魚玄機",
    "content": [
      "閒散身無事，風光獨自遊。斷雲江上月，解纜海中舟。",
      "琴弄蕭梁寺，詩吟庾亮樓。叢篁堪作伴，片石好為儔。",
      "燕雀徒為貴，金銀志不求。滿杯春酒綠，對月夜窗幽。",
      "繞砌澄清沼，抽簪映細流。臥床書冊遍，半醉起梳頭。"
    ]
  },
  {
    "volume": 804,
    "sequence": 32,
    "title": "寄飛卿",
    "author": "魚玄機",
    "content": [
      "階砌亂蛩鳴，庭柯煙露清。月中鄰樂響，樓上遠山明。",
      "珍簟涼風著，瑤琴寄恨生。嵇君懶書劄，底物慰秋情。"
    ]
  },
  {
    "volume": 804,
    "sequence": 33,
    "title": "過鄂州",
    "author": "魚玄機",
    "content": [
      "柳拂蘭橈花滿枝，石城城下暮帆遲。折牌峰上三閭墓，遠火山頭五馬旗。白雪調高題舊寺，陽春歌在換新詞。",
      "莫愁魂逐清江去，空使行人萬首詩。"
    ]
  },
  {
    "volume": 804,
    "sequence": 34,
    "title": "夏日山居",
    "author": "魚玄機",
    "content": [
      "移得仙居此地來，花叢自遍不曾栽。庭前亞樹張衣桁，坐上新泉泛酒杯。軒檻暗傳深竹徑，綺羅長擁亂書堆。",
      "閑乘畫舫吟明月，信任輕風吹卻回。"
    ]
  },
  {
    "volume": 804,
    "sequence": 35,
    "title": "暮春即事",
    "author": "魚玄機",
    "content": [
      "深巷窮門少侶儔，阮郎唯有夢中留。香飄羅綺誰家席，風送歌聲何處樓。街近鼓鼙喧曉睡，庭閑鵲語亂春愁。",
      "安能追逐人間事，萬里身同不系舟。"
    ]
  },
  {
    "volume": 804,
    "sequence": 36,
    "title": "代人悼亡",
    "author": "魚玄機",
    "content": [
      "曾睹夭桃想玉姿，帶風楊柳認蛾眉。珠歸龍窟知誰見，鏡在鸞台話向誰。從此夢悲煙雨夜，不堪吟苦寂寥時。",
      "西山日落東山月，恨想無因有了期。"
    ]
  },
  {
    "volume": 804,
    "sequence": 37,
    "title": "和人",
    "author": "魚玄機",
    "content": [
      "茫茫九陌無知己，暮去朝來典繡衣。寶匣鏡昏蟬鬢亂，博山爐暖麝煙微。多情公子春留句，少思文君晝掩扉。",
      "莫惜羊車頻列載，柳絲梅綻正芳菲。"
    ]
  },
  {
    "volume": 804,
    "sequence": 38,
    "title": "隔漢江寄子安",
    "author": "魚玄機",
    "content": [
      "江南江北愁望，相思相憶空吟。鴛鴦暖臥沙浦，鸂鶒閑飛橘林。煙裏歌聲隱隱，渡頭月色沉沉。",
      "含情咫尺千里，況聽家家遠砧。"
    ]
  },
  {
    "volume": 804,
    "sequence": 39,
    "title": "寓言",
    "author": "魚玄機",
    "content": [
      "紅桃處處春色，碧柳家家月明。樓上新妝待夜，閨中獨坐含情。芙蓉月下魚戲，螮蝀天邊雀聲。",
      "人世悲歡一夢，如何得作雙成。"
    ]
  },
  {
    "volume": 804,
    "sequence": 40,
    "title": "江陵愁望寄子安",
    "author": "魚玄機",
    "content": [
      "楓葉千枝複萬枝，江橋掩映暮帆遲。",
      "憶君心似西江水，日夜東流無歇時。"
    ]
  },
  {
    "volume": 804,
    "sequence": 41,
    "title": "寄子安",
    "author": "魚玄機",
    "content": [
      "醉別千卮不浣愁，離腸百結解無由。蕙蘭銷歇歸春圃，楊柳東西絆客舟。聚散已悲雲不定，恩情須學水長流。",
      "有花時節知難遇，未肯厭厭醉玉樓。"
    ]
  },
  {
    "volume": 804,
    "sequence": 42,
    "title": "送別",
    "author": "魚玄機",
    "content": [
      "秦樓幾夜愜心期，不料仙郎有別離。",
      "睡覺莫言雲去處，殘燈一盞野蛾飛。"
    ]
  },
  {
    "volume": 804,
    "sequence": 43,
    "title": "迎李近仁員外",
    "author": "魚玄機",
    "content": [
      "今日喜時聞喜鵲，昨宵燈下拜燈花。",
      "焚香出戶迎潘嶽，不羨牽牛織女家。"
    ]
  },
  {
    "volume": 804,
    "sequence": 44,
    "title": "送別",
    "author": "魚玄機",
    "content": [
      "水柔逐器知難定，雲出無心肯再歸。",
      "惆悵春風楚江暮，鴛鴦一隻失群飛。"
    ]
  },
  {
    "volume": 804,
    "sequence": 45,
    "title": "左名場自澤州至京，使人傳語",
    "author": "魚玄機",
    "content": [
      "閒居作賦幾年愁，王屋山前是舊遊。詩詠東西千嶂亂，馬隨南北一泉流。曾陪雨夜同歡席，別後花時獨上樓。",
      "忽喜扣門傳語至，為憐鄰巷小房幽。相如琴罷朱弦斷，雙燕巢分白露秋。莫倦蓬門時一訪，每春忙在曲江頭。"
    ]
  },
  {
    "volume": 804,
    "sequence": 46,
    "title": "和人次韻",
    "author": "魚玄機",
    "content": [
      "喧喧朱紫雜人寰，獨自清吟日色間。何事玉郎搜藻思，忽將瓊韻扣柴關。白花發詠慚稱謝，僻巷深居謬學顏。",
      "不用多情欲相見，松蘿高處是前山。"
    ]
  },
  {
    "volume": 804,
    "sequence": 47,
    "title": "光、威、裒姊妹三人少孤而始妍乃有是作…因次其韻",
    "author": "魚玄機",
    "content": [
      "昔聞南國容華少，今日東鄰姊妹三。妝閣相看鸚鵡賦，碧窗應繡鳳凰衫。紅芳滿院參差折，綠醑盈杯次第銜。",
      "恐向瑤池曾作女，謫來塵世未為男。文姬有貌終堪比，西子無言我更慚。一曲豔歌琴杳杳，四弦輕撥語喃喃。",
      "當台競鬥青絲發，對月爭誇白玉簪。小有洞中松露滴，大羅天上柳煙含。但能為雨心長在，不怕吹簫事未諳。",
      "阿母幾嗔花下語，潘郎曾向夢中參。暫持清句魂猶斷，若睹紅顏死亦甘。悵望佳人何處在，行雲歸北又歸南。"
    ]
  },
  {
    "volume": 804,
    "sequence": 48,
    "title": "折楊柳",
    "author": "魚玄機",
    "content": [
      "朝朝送別泣花鈿，折盡春風楊柳煙。",
      "願得西山無樹木，免教人作淚懸懸。"
    ]
  },
  {
    "volume": 804,
    "sequence": 49,
    "title": "句",
    "author": "魚玄機",
    "content": [
      "焚香登玉壇，端簡禮金闕。",
      "明月照幽隙，清風開短襟。",
      "綺陌春望遠，瑤徽春興多。",
      "殷勤不得語，紅淚一雙流。",
      "雲情自鬱爭同夢，仙貌長芳又勝花。"
    ]
  }
]