[
  {
    "volume": 747,
    "sequence": 1,
    "title": "春日作",
    "author": "李中",
    "content": [
      "和氣來無象，物情還暗新。乾坤一夕雨，草木萬方春。",
      "染水煙光媚，催花鳥語頻。高臺曠望處，歌詠屬詩人。"
    ]
  },
  {
    "volume": 747,
    "sequence": 2,
    "title": "寒江暮泊寄左偃",
    "author": "李中",
    "content": [
      "維舟蘆荻岸，離恨若為寬。煙火人家遠，汀洲暮雨寒。",
      "天涯孤夢去，篷底一燈殘。不是憑騷雅，相思寫亦難。"
    ]
  },
  {
    "volume": 747,
    "sequence": 3,
    "title": "喜春雨有寄",
    "author": "李中",
    "content": [
      "青春終日雨，公子莫思晴。任阻西園會，且觀南畝耕。",
      "最憐滋壟麥，不恨濕林鶯。父老應相賀，豐年兆已成。"
    ]
  },
  {
    "volume": 747,
    "sequence": 4,
    "title": "魏夫人壇",
    "author": "李中",
    "content": [
      "仙壇遺跡在，苔合落花明。絳節何年返，白雲終日生。",
      "旋新芳草色，依舊偃松聲。欲問希夷事，音塵隔上清。"
    ]
  },
  {
    "volume": 747,
    "sequence": 5,
    "title": "訪洞神宮邵道者不遇",
    "author": "李中",
    "content": [
      "閑來仙觀問希夷，雲滿星壇水滿池。",
      "羽客不知何處去，洞前花落立多時。"
    ]
  },
  {
    "volume": 747,
    "sequence": 6,
    "title": "寄贈致仕沈彬郎中",
    "author": "李中",
    "content": [
      "鶴氅換朝服，逍遙雲水鄉。有時乘一葉，載酒入三湘。",
      "塵夢年來息，詩魔老亦狂。蓴羹與鱸膾，秋興最宜長。"
    ]
  },
  {
    "volume": 747,
    "sequence": 7,
    "title": "贈別",
    "author": "李中",
    "content": [
      "行杯酌罷歌聲歇，不覺前汀月又生。",
      "自是離人魂易斷，落花芳草本無情。"
    ]
  },
  {
    "volume": 747,
    "sequence": 8,
    "title": "送劉恭遊廬山兼寄令上人",
    "author": "李中",
    "content": [
      "松桂煙霞蔽梵宮，詩流閑去訪支公。",
      "石堂磬斷相逢夜，五老月生溪影空。"
    ]
  },
  {
    "volume": 747,
    "sequence": 9,
    "title": "宿廬山白雲峰重道者院",
    "author": "李中",
    "content": [
      "絕頂松堂喜暫遊，一宵玄論接浮丘。雲開碧落星河近，月出滄溟世界秋。塵裏年光何急急，夢中強弱自悠悠。",
      "他時書劍酬恩了，願逐鸞車看十洲。"
    ]
  },
  {
    "volume": 747,
    "sequence": 10,
    "title": "海上從事秋日書懷",
    "author": "李中",
    "content": [
      "悠悠旅宦役塵埃，舊業那堪信未回。千里夢隨殘月斷，一聲蟬送早秋來。壺傾濁酒終難醉，匣鎖青萍久不開。",
      "唯有搜吟遣懷抱，涼風時複上高臺。"
    ]
  },
  {
    "volume": 747,
    "sequence": 11,
    "title": "訪蔡文慶處士留題",
    "author": "李中",
    "content": [
      "幽人棲息處，一到滌塵心。蘚色花陰闊，棋聲竹徑深。",
      "籬根眠野鹿，池面戲江禽。多謝相留宿，開樽拂素琴。"
    ]
  },
  {
    "volume": 747,
    "sequence": 12,
    "title": "寄廬岳鑒上人",
    "author": "李中",
    "content": [
      "嶽寺棲瓶錫，常人親亦難。病披青衲重，晚剃白髭寒。",
      "烘壁茶煙暗，填溝木葉幹。昔年皆禮謁，頻到碧雲端。"
    ]
  },
  {
    "volume": 747,
    "sequence": 13,
    "title": "書小齋壁",
    "author": "李中",
    "content": [
      "其誰肯見尋，冷淡少知音。塵土侵閑榻，煙波隔故林。",
      "竹風醒晚醉，窗月伴秋吟。道在唯求己，明時豈陸沈。"
    ]
  },
  {
    "volume": 747,
    "sequence": 14,
    "title": "懷王道者",
    "author": "李中",
    "content": [
      "閑思王道者，逸格世難群。何處眠青嶂，從來愛白雲。",
      "酒沽應獨醉，藥熟許誰分。正作趨名計，如何得見君。"
    ]
  },
  {
    "volume": 747,
    "sequence": 15,
    "title": "桃花",
    "author": "李中",
    "content": [
      "只應紅杏是知音，灼灼偏宜間竹陰。幾樹半開金穀曉，一溪齊綻武陵深。豔舒百葉時皆重，子熟千年事莫尋。",
      "誰步宋牆明月下，好香和影上衣襟。"
    ]
  },
  {
    "volume": 747,
    "sequence": 16,
    "title": "思舊遊有感",
    "author": "李中",
    "content": [
      "長憶銜杯處，酕醄尚未闌。江南正煙雨，樓上恰春寒。",
      "好樹藏鶯密，平蕪徹野寬。如今無處覓，音信隔波瀾。"
    ]
  },
  {
    "volume": 747,
    "sequence": 17,
    "title": "依韻和智謙上人送李相公赴昭武軍",
    "author": "李中",
    "content": [
      "暫別廟堂上，雄藩去豁情。秋風生雁渚，晚霧濕龍旌。",
      "吟裏過侯服，夢中歸帝城。下車軍庶樂，千里月華清。"
    ]
  },
  {
    "volume": 747,
    "sequence": 18,
    "title": "姑蘇懷古",
    "author": "李中",
    "content": [
      "闔閭興霸日，繁盛複風流。歌舞一場夢，煙波千古愁。",
      "樵人歸野徑，漁笛起扁舟。觸目牽傷感，將行又駐留。",
      "蘇台蹤跡在，曠望向江濱。往事誰堪問，連空草自春。",
      "花疑西子臉，濤想伍胥神。吟盡情難盡，斜陽照路塵。"
    ]
  },
  {
    "volume": 747,
    "sequence": 19,
    "title": "贈史虛白",
    "author": "李中",
    "content": [
      "致主嘉謀尚未伸，慨然深志與誰論。喚回古意琴開匣，陶出真情酒滿樽。明月過溪吟釣艇，落花堆席睡僧軒。",
      "九重夢卜時終在，莫向深雲獨閉門。"
    ]
  },
  {
    "volume": 747,
    "sequence": 20,
    "title": "贈蒯亮處士",
    "author": "李中",
    "content": [
      "著得新書義更幽，負琴何處不遨遊。玄宮寄宿月華冷，羽客伴吟松韻秋。滿戶煙霞思紫閣，一帆風雨憶滄洲。",
      "吾君側席求賢切，未可懸瓢枕碧流。"
    ]
  },
  {
    "volume": 747,
    "sequence": 21,
    "title": "春夕偶作",
    "author": "李中",
    "content": [
      "早是春愁觸目生，那堪春夕酒初醒。",
      "貫珠聲罷人歸去，半落桃花月在庭。"
    ]
  },
  {
    "volume": 747,
    "sequence": 22,
    "title": "子規",
    "author": "李中",
    "content": [
      "暮春滴血一聲聲，花落年年不忍聽。",
      "帶月莫啼江畔樹，酒醒遊子在離亭。"
    ]
  },
  {
    "volume": 747,
    "sequence": 23,
    "title": "書王秀才壁",
    "author": "李中",
    "content": [
      "茅舍何寥落，門庭長綠蕪。貧來賣書劍，病起憶江湖。",
      "對枕暮山碧，伴吟涼月孤。前賢多晚達，莫歎有霜須。"
    ]
  },
  {
    "volume": 747,
    "sequence": 24,
    "title": "春日途中作",
    "author": "李中",
    "content": [
      "幹祿趨名者，迢迢別故林。春風短亭路，芳草異鄉心。",
      "雨過江山出，鶯啼村落深。未知將雅道，何處謝知音。"
    ]
  },
  {
    "volume": 747,
    "sequence": 25,
    "title": "依韻和蠡澤王去微秀才見寄",
    "author": "李中",
    "content": [
      "咫尺風騷客，難諧面繼酬。相思對煙雨，一雁下汀洲。",
      "花影誰家塢，笛聲何處樓。支筇朗吟罷，搔首獨遲留。"
    ]
  },
  {
    "volume": 747,
    "sequence": 26,
    "title": "送孫孔二秀才游廬山",
    "author": "李中",
    "content": [
      "廬山多勝景，偏稱二君遊。松徑蒼苔合，花陰碧澗流。",
      "傾壺同坐石，搜句共登樓。莫學天臺客，逢山即駐留。"
    ]
  },
  {
    "volume": 747,
    "sequence": 27,
    "title": "春日野望懷故人",
    "author": "李中",
    "content": [
      "野外登臨望，蒼蒼煙景昏。暖風醫病草，甘雨洗荒村。",
      "雲散天邊野，潮回島上痕。故人不可見，倚杖役吟魂。"
    ]
  },
  {
    "volume": 747,
    "sequence": 28,
    "title": "游玄真觀",
    "author": "李中",
    "content": [
      "閑吟游古觀，靜慮相神仙。上景非難度，陰功不易全。",
      "醮壇松作蓋，丹井蘚成錢。浩浩紅塵裏，誰來叩自然。"
    ]
  },
  {
    "volume": 747,
    "sequence": 29,
    "title": "劍客",
    "author": "李中",
    "content": [
      "恩酬期必報，豈是輒輕生。神劍沖霄去，誰為平不平。"
    ]
  },
  {
    "volume": 747,
    "sequence": 30,
    "title": "鶴",
    "author": "李中",
    "content": [
      "警露精神異，沖天羽翼新。千年一歸日，誰識令威身。"
    ]
  },
  {
    "volume": 747,
    "sequence": 31,
    "title": "送致仕沈彬郎中游茅山",
    "author": "李中",
    "content": [
      "掛卻朝冠披鶴氅，羽人相伴恣遨遊。忽因風月思茅嶺，便挈琴樽上葉舟。野寺宿時魂夢冷，海門吟處水雲秋。",
      "華陽洞府年光永，莫向仙鄉擬駐留。"
    ]
  },
  {
    "volume": 747,
    "sequence": 32,
    "title": "題廬山東寺遠大師影堂",
    "author": "李中",
    "content": [
      "遠公遺跡在東林，往事名存動苦吟。杉檜已依靈塔老，煙霞空鎖影堂深。入簾輕吹催香印，落石幽泉雜磬音。",
      "十八賢人消息斷，蓮池千載月沉沉。"
    ]
  },
  {
    "volume": 747,
    "sequence": 33,
    "title": "庭葦",
    "author": "李中",
    "content": [
      "品格清於竹，詩家景最幽。從栽向池沼，長似在汀洲。",
      "玩好招溪叟，棲堪待野鷗。影疏當夕照，花亂正深秋。",
      "韻細堪清耳，根牢好系舟。故溪高岸上，冷淡有誰遊。"
    ]
  },
  {
    "volume": 747,
    "sequence": 34,
    "title": "寄左偃",
    "author": "李中",
    "content": [
      "每病風騷路，荒涼人莫遊。惟君還似我，成癖未能休。",
      "舍寐緣孤月，忘形為九秋。垂名如不朽，那恨雪生頭。"
    ]
  },
  {
    "volume": 747,
    "sequence": 35,
    "title": "宿山店書懷寄東林令圖上人",
    "author": "李中",
    "content": [
      "一宿山前店，旅情安可窮。猿聲鄉夢後，月影竹窗中。",
      "南楚征途闊，東吳舊業空。虎溪蓮社客，應笑此飄蓬。"
    ]
  },
  {
    "volume": 747,
    "sequence": 36,
    "title": "途中聞子規",
    "author": "李中",
    "content": [
      "春殘杜宇愁，越客思悠悠。雨歇孤村裏，花飛遠水頭。",
      "微風聲漸咽，高樹血應流。因此頻回首，家山隔幾州。"
    ]
  },
  {
    "volume": 747,
    "sequence": 37,
    "title": "春日書懷",
    "author": "李中",
    "content": [
      "千峰雪盡鳥聲春，日永孤吟野水濱。",
      "霄漢路岐升未得，花時空拂滿衣塵。"
    ]
  },
  {
    "volume": 747,
    "sequence": 38,
    "title": "所思代人",
    "author": "李中",
    "content": [
      "巫峽雲深湘水遙，更無消息夢空勞。",
      "夢回深夜不成寐，起立閒庭花月高。"
    ]
  },
  {
    "volume": 747,
    "sequence": 39,
    "title": "春晚過明氏閒居",
    "author": "李中",
    "content": [
      "寥寥陋巷獨扃門，自樂清虛不厭貧。數局棋中消永日，一樽酒裏送殘春。雨催綠蘚鋪三徑，風送飛花入四鄰。",
      "羨爾朗吟無外事，滄洲何必去垂綸。"
    ]
  },
  {
    "volume": 747,
    "sequence": 40,
    "title": "贈重安寂道者",
    "author": "李中",
    "content": [
      "寒松肌骨鶴心情，混俗陶陶隱姓名。白髮只聞悲短景，紅塵誰解信長生。壺中日月存心近，島外煙霞入夢清。",
      "每許相親應計分，琴餘常見話蓬瀛。"
    ]
  },
  {
    "volume": 747,
    "sequence": 41,
    "title": "江邊吟",
    "author": "李中",
    "content": [
      "風暖汀洲吟興生，遠山如畫雨新晴。殘陽影裏水東注，芳草煙中人獨行。閃閃酒簾招醉客，深深綠樹隱啼鶯。",
      "盤桓漁舍忘歸去，雲靜高空月又明。"
    ]
  },
  {
    "volume": 747,
    "sequence": 42,
    "title": "獻張義方常侍",
    "author": "李中",
    "content": [
      "雄飛看是逼岩廊，逸思常聞不暫忘。公署靜眠思水石，古屏閑展看瀟湘。老來酒病雖然減，秋杪詩魔更是狂。",
      "乘興有時招羽客，橫琴移月啟茅堂。"
    ]
  },
  {
    "volume": 747,
    "sequence": 43,
    "title": "贈永真杜翱少府",
    "author": "李中",
    "content": [
      "藍袍竹簡佐琴堂，縣僻人稀覺日長。愛靜不嫌官況冷，苦吟從聽鬢毛蒼。閑尋野寺聽秋水，寄睡僧窗到夕陽。",
      "騫翥會應霄漢去，漁竿休更戀滄浪。"
    ]
  },
  {
    "volume": 747,
    "sequence": 44,
    "title": "獻中書韓舍人",
    "author": "李中",
    "content": [
      "丹墀朝退後，靜院即冥搜。盡日捲簾坐，前峰當檻秋。",
      "烹茶留野客，展畫看滄洲。見說東林夜，尋常秉燭遊。"
    ]
  },
  {
    "volume": 747,
    "sequence": 45,
    "title": "獻徐舍人",
    "author": "李中",
    "content": [
      "清名喧四海，何止並南金。奧學群英伏，多才萬乘欽。",
      "秩參金殿峻，步曆紫微深。顧問承中旨，絲綸演帝心。",
      "褒雄饒義路，賈馬避詞林。下直無他事，開門對遠岑。",
      "軒窗來晚吹，池沼歇秋霖。蘚點生棋石，茶煙過竹陰。",
      "希夷元已達，躁競豈能侵。羽客閑陪飲，詩人伴靜吟。",
      "自慚為滯物，多幸辱虛襟。此日重遭遇，心期出陸沈。"
    ]
  },
  {
    "volume": 747,
    "sequence": 46,
    "title": "新秋有感",
    "author": "李中",
    "content": [
      "門巷涼秋至，高梧一葉驚。漸添衾簟爽，頓覺夢魂清。",
      "暗促蓮開豔，乍催蟬發聲。雨降炎氣減，竹引冷煙生。",
      "戍客添歸思，行人怯遠程。未逢征雁下，漸聽夜砧鳴。",
      "張翰思鱸興，班姬詠扇情。音塵兩難問，蛩砌月空明。"
    ]
  },
  {
    "volume": 747,
    "sequence": 47,
    "title": "秋雨",
    "author": "李中",
    "content": [
      "竟日散如絲，吟看半掩扉。秋聲在梧葉，潤氣逼書幃。",
      "曲澗泉承去，危簷燕帶歸。寒蛩悲旅壁，亂蘚滑漁磯。",
      "爽欲除幽簟，涼須換熟衣。疏篷誰夢斷，荒徑獨遊稀。",
      "偏稱江湖景，不妨鷗鷺飛。最憐為瑞處，南畝稻苗肥。"
    ]
  },
  {
    "volume": 747,
    "sequence": 48,
    "title": "寄廬山白大師",
    "author": "李中",
    "content": [
      "長憶尋師處，東林寓泊時。一秋同看月，無夜不論詩。",
      "泉美茶香異，堂深磬韻遲。鹿馴眠蘚徑，猿苦叫霜枝。",
      "別後音塵隔，年來鬢髮衰。趨名方汲汲，未果再遊期。"
    ]
  },
  {
    "volume": 747,
    "sequence": 49,
    "title": "訪龍光智謙上人",
    "author": "李中",
    "content": [
      "忽起尋師興，穿雲不覺勞。相留看山雪，盡日論風騷。",
      "竹影搖禪榻，茶煙上毳袍。夢魂曾去否，舊國阻波濤。"
    ]
  },
  {
    "volume": 747,
    "sequence": 50,
    "title": "送仙客",
    "author": "李中",
    "content": [
      "危言危行是男兒，倚伏相牽豈足悲。",
      "莫向汀洲時獨立，悠悠斜日照江蘺。"
    ]
  },
  {
    "volume": 747,
    "sequence": 51,
    "title": "祀風師迎神曲",
    "author": "李中",
    "content": [
      "太皞禦氣，勾芒肇功。蒼龍青旗，爰候祥風。",
      "律以和應，□以感通。鼎俎修蚃，時惟禮崇。"
    ]
  },
  {
    "volume": 747,
    "sequence": 52,
    "title": "柳二首",
    "author": "李中",
    "content": [
      "春來無樹不青青，似共東風別有情。",
      "閑憶舊居湓水畔，數枝煙雨屬啼鶯。",
      "最愛青青水國中，莫愁門外間花紅。",
      "纖纖無力勝春色，撼起啼鶯恨晚風。"
    ]
  },
  {
    "volume": 747,
    "sequence": 53,
    "title": "送廬阜僧歸山陽",
    "author": "李中",
    "content": [
      "山陽舊社終經夢，容易言歸不可留。瓶貯瀑泉離五老，錫搖江雨上孤舟。魚行細浪分沙觜，雁逆高風下葦洲。",
      "遙想枚皋宅邊寺，不知涼月共誰遊。"
    ]
  },
  {
    "volume": 747,
    "sequence": 54,
    "title": "投所知",
    "author": "李中",
    "content": [
      "孤琴塵翳劍慵磨，自顧泥蟠欲奈何。千里交親消息斷，一庭風雨夢魂多。題橋未展相如志，叩角誰憐甯戚歌。",
      "唯賴明公憐道在，敢攜蓑笠釣煙波。"
    ]
  },
  {
    "volume": 747,
    "sequence": 55,
    "title": "寄左偃",
    "author": "李中",
    "content": [
      "蕭條陋巷綠苔侵，何事君心似我心。貧戶懶開元愛靜，病身才起便思吟。閑留好鳥庭柯密，暗養鳴蛩砌草深。",
      "況是清朝重文物，無愁當路少知音。"
    ]
  },
  {
    "volume": 747,
    "sequence": 56,
    "title": "遊北山洞神宮",
    "author": "李中",
    "content": [
      "悶見塵中光景促，仙鄉來禮紫陽君。人居淡寂應難老，道在虛無不可聞。松檜穩棲三島鶴，樓臺閑鎖九霄雲。",
      "羨師向此朝星斗，一炷清香午夜焚。"
    ]
  },
  {
    "volume": 747,
    "sequence": 57,
    "title": "思簡寂觀舊遊寄重道者",
    "author": "李中",
    "content": [
      "閑憶當年遊物外，羽人曾許駐仙鄉。溪頭烘藥煙霞暖，花下圍棋日月長。偷摘蟠桃思曼倩，化成蝴蝶學蒙莊。",
      "俗緣未斷歸浮世，空望林泉意欲狂。"
    ]
  },
  {
    "volume": 747,
    "sequence": 58,
    "title": "雲",
    "author": "李中",
    "content": [
      "悠悠離洞壑，冉冉上天津。捧日終為異，從龍自有因。",
      "高行四海雨，暖拂萬山春。靜與霞相近，閑將鶴最親。",
      "帝鄉歸莫問，楚殿夢曾頻。白向封中起，碧從詩裏新。",
      "冷容橫釣浦，輕縷絆蟾輪。不滯濃還淡，無心卷複伸。",
      "非煙聊擬議，幹呂在逡巡。會作五般色，為祥覆紫宸。"
    ]
  },
  {
    "volume": 747,
    "sequence": 59,
    "title": "徐司徒池亭",
    "author": "李中",
    "content": [
      "亭榭跨池塘，泓澄入座涼。扶疏皆竹柏，冷淡似瀟湘。",
      "萍嫩鋪波面，苔深鎖岸傍。朝回游不厭，僧到賞難忘。",
      "最稱收殘雨，偏宜帶夕陽。吟堪期謝脁，醉好命嵇康。",
      "奢侈心難及，清虛趣最長。月明垂釣興，何必憶滄浪。"
    ]
  },
  {
    "volume": 747,
    "sequence": 60,
    "title": "賦得江邊草",
    "author": "李中",
    "content": [
      "岸春芳草合，幾處思纏綿。向暮江蘺雨，初晴杜若煙。",
      "靜宜幽鷺立，遠稱碧波連。送別王孫處，萋萋南浦邊。"
    ]
  },
  {
    "volume": 747,
    "sequence": 61,
    "title": "江行夜泊",
    "author": "李中",
    "content": [
      "扁舟倦行役，寂寂宿江幹。半夜風雷過，一天星斗寒。",
      "潮平沙觜沒，霜苦雁聲殘。漁父何疏逸，扣舷歌未闌。"
    ]
  },
  {
    "volume": 747,
    "sequence": 62,
    "title": "訪山叟留題",
    "author": "李中",
    "content": [
      "策杖尋幽客，相攜入竹扃。野雲生晚砌，病鶴立秋庭。",
      "茶美睡心爽，琴清塵慮醒。輪蹄應少到，門巷草青青。"
    ]
  },
  {
    "volume": 747,
    "sequence": 63,
    "title": "江行晚泊寄湓城知友",
    "author": "李中",
    "content": [
      "孤舟相憶久，何處倍關情。野渡帆初落，秋風蟬一聲。",
      "江浮殘照闊，雲散亂山橫。漸去湓城遠，那堪新月生。"
    ]
  },
  {
    "volume": 747,
    "sequence": 64,
    "title": "秋夕書懷",
    "author": "李中",
    "content": [
      "功名未立誠非晚，骨肉分飛又入秋。",
      "枕上不堪殘夢斷，壁蛩窗月夜悠悠。"
    ]
  },
  {
    "volume": 747,
    "sequence": 65,
    "title": "感興",
    "author": "李中",
    "content": [
      "漁休渭水興周日，龍起南陽相蜀時。",
      "不遇文王與先主，經天才業擬何為。"
    ]
  },
  {
    "volume": 747,
    "sequence": 66,
    "title": "舟中望九華山",
    "author": "李中",
    "content": [
      "排空蒼翠異，輟棹看崔嵬。一面雨初歇，九峰雲正開。",
      "當時思水石，便欲上樓臺。隱去心難遂，吟餘首懶回。",
      "僧休傳紫閣，屏歇寫天臺。中有忘機者，逍遙不可陪。"
    ]
  },
  {
    "volume": 747,
    "sequence": 67,
    "title": "漁父",
    "author": "李中",
    "content": [
      "煙冷暮江濱，高歌散誕身。移舟過蓼岸，待月正絲綸。",
      "亦與樵翁約，同遊酒市春。白頭雲水上，不識獨醒人。"
    ]
  },
  {
    "volume": 747,
    "sequence": 68,
    "title": "贈上都紫極宮劉日新先生",
    "author": "李中",
    "content": [
      "道德吾君重，含貞本去華。因知煉神骨，何必在煙霞。",
      "棋散庭花落，詩成海月斜。瀛洲舊仙侶，應許寄丹砂。"
    ]
  },
  {
    "volume": 747,
    "sequence": 69,
    "title": "勉同志",
    "author": "李中",
    "content": [
      "讀書與磨劍，旦夕但忘疲。儻若功名立，那愁變化遲。",
      "塵從侵硯席，苔任滿庭墀。明代搜揚切，升沈莫問龜。"
    ]
  },
  {
    "volume": 747,
    "sequence": 70,
    "title": "寄劉鈞秀才",
    "author": "李中",
    "content": [
      "掩戶當春晝，知君志在詩。閑花半落處，幽客未來時。",
      "野鳥穿莎徑，江雲過竹籬。會須明月夜，與子水邊期。"
    ]
  },
  {
    "volume": 747,
    "sequence": 71,
    "title": "離亭前思有寄",
    "author": "李中",
    "content": [
      "酒醒江亭客，纏綿恨別離。笙歌筵散後，風月夜長時。",
      "耿耿看燈暗，悠悠結夢遲。若無騷雅分，何計達相思。"
    ]
  },
  {
    "volume": 747,
    "sequence": 72,
    "title": "贈上都先業大師",
    "author": "李中",
    "content": [
      "懶向人前著紫衣，虛堂閑倚一條藜。雖承雨露居龍闕，終憶煙霞夢虎溪。睡起曉窗風淅淅，病來深院草萋萋。",
      "有時乘興尋師去，煮茗同吟到日西。"
    ]
  },
  {
    "volume": 747,
    "sequence": 73,
    "title": "思九江舊居三首",
    "author": "李中",
    "content": [
      "結茅曾在碧江隈，多病貧身養拙來。雨歇汀洲垂釣去，月當門巷訪僧回。靜臨窗下開琴匣，悶向床頭潑酒醅。",
      "遊宦等閒千里隔，空餘魂夢到漁台。",
      "門前煙水似瀟湘，放曠優遊興味長。虛閣靜眠聽遠浪，扁舟閑上泛殘陽。鶴翹碧蘚庭除冷，竹引清風枕簟涼。",
      "犬吠疏籬明月上，鄰翁攜酒到茅堂。",
      "無機終日狎沙鷗，得意高吟景且幽。檻底江流偏稱月，簷前山朵最宜秋。遙村處處吹橫笛，曲岸家家系小舟。",
      "別後再遊心未遂，設屏惟畫白蘋洲。"
    ]
  },
  {
    "volume": 747,
    "sequence": 74,
    "title": "贈東林白大師",
    "author": "李中",
    "content": [
      "虎溪久駐靈蹤，禪外詩魔尚濃。卷宿吟銷永日，移床坐對千峰。蒼苔冷鎖幽徑，微風閑坐古松。",
      "自說年來老病，出門漸覺疏慵。"
    ]
  },
  {
    "volume": 747,
    "sequence": 75,
    "title": "春曉",
    "author": "李中",
    "content": [
      "殘燭猶存月尚明，幾家幃幌夢魂驚。",
      "星河漸沒行人動，歷歷林梢百舌聲。"
    ]
  },
  {
    "volume": 747,
    "sequence": 76,
    "title": "聽鄭羽人彈琴",
    "author": "李中",
    "content": [
      "仙鄉景已清，仙子啟琴聲。秋月空山寂，淳風一夜生。",
      "莎間蟲罷響，松頂鶴初驚。因感浮華世，誰憐太古情。"
    ]
  },
  {
    "volume": 747,
    "sequence": 77,
    "title": "秋夕書事寄友人",
    "author": "李中",
    "content": [
      "信斷關河遠，相思秋夜深。砌蛩聲咽咽，簷月影沉沉。",
      "未遂青雲志，那堪素發侵。吟餘成不寐，徹曙四鄰砧。"
    ]
  },
  {
    "volume": 747,
    "sequence": 78,
    "title": "秋日途中",
    "author": "李中",
    "content": [
      "竹林已蕭索，客思正如讎。舊業吳江外，新蟬楚驛頭。",
      "遙天疏雨過，列岫亂雲收。今夕誰家宿，孤吟月色秋。"
    ]
  },
  {
    "volume": 747,
    "sequence": 79,
    "title": "秋夜吟寄左偃",
    "author": "李中",
    "content": [
      "與君詩興素來狂，況入清秋夜景長。溪閣共誰看好月，莎階應獨聽寒螿。卷中新句誠堪喜，身外浮名不足忙。",
      "會約垂名繼前哲，任他玄發盡如霜。"
    ]
  },
  {
    "volume": 747,
    "sequence": 80,
    "title": "竹",
    "author": "李中",
    "content": [
      "森森移得自山莊，植向空庭野興長。便有好風來枕簟，更無閑夢到瀟湘。蔭來砌蘚經疏雨，引下溪禽帶夕陽。",
      "閑約羽人同賞處，安排棋局就清涼。"
    ]
  },
  {
    "volume": 747,
    "sequence": 81,
    "title": "懷廬岳舊游寄劉鈞因感鑒上人",
    "author": "李中",
    "content": [
      "昔年廬嶽閒遊日，乘興因尋物外僧。寄宿愛聽松葉雨，論詩惟對竹窗燈。各拘片祿尋分別，高謝浮名竟未能。",
      "一念支公安可見，影堂何處暮雲凝。"
    ]
  },
  {
    "volume": 747,
    "sequence": 82,
    "title": "依韻酬智謙上人見寄",
    "author": "李中",
    "content": [
      "性拙才非逸，同心友亦稀。風昏秋病眼，霜濕夜吟衣。",
      "鶯穀期猶負，蘭陔養不違。吾師惠佳句，勝得楚金歸。"
    ]
  },
  {
    "volume": 747,
    "sequence": 83,
    "title": "落花",
    "author": "李中",
    "content": [
      "年年三月暮，無計惜殘紅。酷恨西園雨，生憎南陌風。",
      "片隨流水遠，色逐斷霞空。悵望叢林下，悠悠飲興窮。"
    ]
  },
  {
    "volume": 747,
    "sequence": 84,
    "title": "題柳",
    "author": "李中",
    "content": [
      "折向離亭畔，春光滿手生。群花豈無豔，柔質自多情。",
      "夾岸籠溪月，兼風撼野鶯。隋堤三月暮，飛絮想縱橫。"
    ]
  },
  {
    "volume": 747,
    "sequence": 85,
    "title": "贈謙明上人",
    "author": "李中",
    "content": [
      "雖寄上都眠竹寺，逸情終憶白雲端。閑登鐘阜林泉晚，夢去沃洲風雨寒。新試茶經煎有興，舊嬰詩病舍終難。",
      "常聞秋夕多無寐，月在高臺獨憑欄。"
    ]
  },
  {
    "volume": 747,
    "sequence": 86,
    "title": "書蔡隱士壁",
    "author": "李中",
    "content": [
      "病後霜髭出，衡門寂寞中。蠹侵書帙損，塵覆酒樽空。",
      "池暗菰蒲雨，徑香蘭蕙風。幽閒已得趣，不見蔔窮通。"
    ]
  },
  {
    "volume": 747,
    "sequence": 87,
    "title": "贈鐘尊師游茅山",
    "author": "李中",
    "content": [
      "筇杖擔琴背俗塵，路尋茅嶺有誰群。仙翁物外應相遇，靈藥壺中必許分。香入肌膚花洞酒，冷侵魂夢石床雲。",
      "伊予亦有朝修志，異日遨遊願見君。"
    ]
  },
  {
    "volume": 747,
    "sequence": 88,
    "title": "訪徐長史留題水閣",
    "author": "李中",
    "content": [
      "君家池閣靜，一到且淹留。坐聽蒹葭雨，如看島嶼秋。",
      "杯盤深有興，吟笑迥忘憂。更愛幽奇處，雙雙下野鷗。"
    ]
  },
  {
    "volume": 747,
    "sequence": 89,
    "title": "夕陽",
    "author": "李中",
    "content": [
      "影未沈山水面紅，遙天雨過促征鴻。",
      "魂銷舉子不回首，閑照槐花驛路中。"
    ]
  },
  {
    "volume": 747,
    "sequence": 90,
    "title": "鸂鶒",
    "author": "李中",
    "content": [
      "流品是鴛鴦，翻飛雲水鄉。風高離極浦，煙暝下方塘。",
      "比鷺行藏別，穿荷羽翼香。雙雙浴輕浪，誰見在瀟湘。"
    ]
  },
  {
    "volume": 747,
    "sequence": 91,
    "title": "所思",
    "author": "李中",
    "content": [
      "離思春來切，誰能慰寂寥。花飛寒食過，雲重楚山遙。",
      "耿耿夢徒往，悠悠鬢易凋。那堪對明月，獨立水邊橋。"
    ]
  }
]