[
  {
    "volume": 265,
    "sequence": 1,
    "title": "烏啼曲二首",
    "author": "顧況",
    "content": [
      "玉房掣鎖聲翻葉，銀箭添泉繞霜堞。畢逋撥剌月銜城，八九雛飛其母驚。此是天上老鴉鳴，人間老鴉無此聲。",
      "搖風雜佩耿華燭，夜聽羽人彈此曲。東方曈曈赤日旭。",
      "月出江林西，江林寂寂城鴉啼。昔人何處為此曲，今人何處聽不足。城寒月曉馳思深，江上青草為誰綠。"
    ]
  },
  {
    "volume": 265,
    "sequence": 2,
    "title": "幽居弄",
    "author": "顧況",
    "content": [
      "苔衣生，花露滴，月入西林蕩東壁。扣商占角兩三聲，洞戶溪窗一冥寂。獨去滄洲無四鄰，身嬰世網此何身。",
      "關情命曲寄惆悵，久別山南山裏人。"
    ]
  },
  {
    "volume": 265,
    "sequence": 3,
    "title": "公子行",
    "author": "顧況",
    "content": [
      "輕薄兒，面如玉，紫陌春風纏馬足。雙鐙懸金縷鶻飛，長衫刺雪生犀束。綠槐夾道陰初成，珊瑚幾節敵流星。",
      "紅肌拂拂酒光獰，當街背拉金吾行。朝遊冬冬鼓聲發，暮遊冬冬鼓聲絕。入門不肯自升堂，美人扶踏金階月。"
    ]
  },
  {
    "volume": 265,
    "sequence": 4,
    "title": "古離別",
    "author": "顧況",
    "content": [
      "西江上，風動麻姑嫁時浪。西山為水水為塵，不是人間離別人。"
    ]
  },
  {
    "volume": 265,
    "sequence": 5,
    "title": "長安道",
    "author": "顧況",
    "content": [
      "長安道，人無衣，馬無草，何不歸來山中老。"
    ]
  },
  {
    "volume": 265,
    "sequence": 6,
    "title": "龍宮操",
    "author": "顧況",
    "content": [
      "龍宮月明光參差，精衛銜石東飛時。鮫人織綃采藕絲，翻江倒海傾吳蜀。漢女江妃杳相續，龍王宮中水不足。"
    ]
  },
  {
    "volume": 265,
    "sequence": 7,
    "title": "梁廣畫花歌",
    "author": "顧況",
    "content": [
      "王母欲過劉徹家，飛瓊夜入雲輧車。紫書分付與青鳥，卻向人間求好花。上元夫人最小女，頭面端正能言語。",
      "手把梁生畫花看，凝嚬掩笑心相許。心相許，為白阿娘從嫁與。"
    ]
  },
  {
    "volume": 265,
    "sequence": 8,
    "title": "送別日晚歌",
    "author": "顧況",
    "content": [
      "日窅窅兮下山，望佳人兮不還。花落兮屋上，草生兮階間。日日兮春風，芳菲兮欲歇。",
      "老不可兮更少，君何為兮輕別。"
    ]
  },
  {
    "volume": 265,
    "sequence": 9,
    "title": "行路難三首",
    "author": "顧況",
    "content": [
      "君不見擔雪塞井空用力，炊砂作飯豈堪食。",
      "一生肝膽向人盡，相識不如不相識。冬青樹上掛淩霄，歲晏花凋樹不凋。凡物各自有根本，種禾終不生豆苗。",
      "行路難，行路難，何處是平道。中心無事當富貴，今日看君顏色好。",
      "君不見少年頭上如雲發，少壯如雲老如雪。",
      "豈知灌頂有醍醐，能使清涼頭不熱。呂梁之水掛飛流，黿鼉蛟蜃不敢遊。少年恃險若平地，獨倚長劍淩清秋。",
      "行路難，行路難。昔少年，今已老。前朝竹帛事皆空，日暮牛羊占城草。",
      "君不見古人燒水銀，變作北邙山上塵。藕絲掛在虛空中，欲落不落愁殺人。睢水英雄多血刃，建章宮闕成煨燼。",
      "淮王身死桂樹折，徐福一去音書絕。行路難，行路難，生死皆由天。秦皇漢武遭不脫，汝獨何人學神仙。"
    ]
  },
  {
    "volume": 265,
    "sequence": 10,
    "title": "悲歌一",
    "author": "顧況",
    "content": [
      "邊城路，今人犁田昔人墓。岸上沙，昔日江水今人家。",
      "今人昔人共長歎，四氣相催節回換。明月皎皎入華池，白雲離離渡霄漢。"
    ]
  },
  {
    "volume": 265,
    "sequence": 11,
    "title": "悲歌二",
    "author": "顧況",
    "content": [
      "我欲升天天隔霄，我欲渡水水無橋。我欲上山山路險，我欲汲井井泉遙。越人翠被今何夕，獨立沙邊江草碧。",
      "紫燕西飛欲寄書，白雲何處逢來客。"
    ]
  },
  {
    "volume": 265,
    "sequence": 12,
    "title": "悲歌三",
    "author": "顧況",
    "content": [
      "新系青絲百尺繩，心在君家轆轤上。",
      "我心皎潔君不知，轆轤一轉一惆悵。"
    ]
  },
  {
    "volume": 265,
    "sequence": 13,
    "title": "悲歌四",
    "author": "顧況",
    "content": [
      "何處春風吹曉幕，江南淥水通朱閣。",
      "美人二八面如花，泣向春風畏花落。"
    ]
  },
  {
    "volume": 265,
    "sequence": 14,
    "title": "悲歌五",
    "author": "顧況",
    "content": [
      "臨春風，聽春鳥；別時多，見時少。愁人夜永不得眠，瑤井玉繩相對曉。"
    ]
  },
  {
    "volume": 265,
    "sequence": 15,
    "title": "悲歌六",
    "author": "顧況",
    "content": [
      "軒轅黃帝初得仙，鼎湖一去三千年。周流三十六洞天，洞中日月星辰聯。騎龍駕景遊八極，軒轅弓劍無人識。",
      "東海青童寄消息。"
    ]
  },
  {
    "volume": 265,
    "sequence": 16,
    "title": "春草謠",
    "author": "顧況",
    "content": [
      "春草不解行，隨人上東城。正月二月色綿綿，千里萬里傷人情。"
    ]
  },
  {
    "volume": 265,
    "sequence": 17,
    "title": "苔蘚山歌",
    "author": "顧況",
    "content": [
      "野人夜夢江南山，江南山深松桂閑。野人覺後長歎息，帖蘚粘苔作山色。閉門無事任盈虛，終日欹眠觀四如。",
      "一如白雲飛出壁，二如飛雨岩前滴，三如騰虎欲咆哮，四如懶龍遭霹靂。嶮峭嵌空潭洞寒，小兒兩手扶欄幹。"
    ]
  },
  {
    "volume": 265,
    "sequence": 18,
    "title": "同裴觀察東湖望山歌",
    "author": "顧況",
    "content": [
      "浴鮮積翠棲靈異，石洞花宮橫半空。夜光潭上明星啟，風雨壇邊樹如洗。水淹徐孺宅恒幹，繩墜洪崖井無底。",
      "主人載酒東湖陰，遙望西山三四岑。"
    ]
  },
  {
    "volume": 265,
    "sequence": 19,
    "title": "八月五日歌",
    "author": "顧況",
    "content": [
      "四月八日明星出，摩耶夫人降前佛。八月五日佳氣新，昭成太后生聖人。開元九年燕公說，奉詔聽置千秋節。",
      "丹青廟裏貯姚宋，花萼樓中宴岐薛。清樂靈香幾處聞，鸞歌鳳吹動祥雲。已於武庫見靈鳥，仍向晉山逢老君。",
      "率土普天無不樂，河清海晏窮寥廓。梨園弟子傳法曲，張果先生進仙藥。玉座淒涼遊帝京，悲翁回首望承明。",
      "雲韶九奏杳然遠，唯有五陵松柏聲。"
    ]
  },
  {
    "volume": 265,
    "sequence": 20,
    "title": "露青竹杖歌",
    "author": "顧況",
    "content": [
      "鮮于仲通正當年，章仇兼瓊在蜀川。約束蜀兒采馬鞭，蜀兒采鞭不敢眠。橫截斜飛飛鳥邊，繩橋夜上層崖顛。",
      "頭插白雲跨飛泉，采得馬鞭長且堅。浮漚丁子珠聯聯，灰煮蠟楷光爛然。章仇兼瓊持上天，上天雨露何其偏。",
      "飛龍閑廄馬數千，朝飲吳江夕秣燕。紅塵撲轡汗濕韉，師子麒麟聊比肩。江面昆明洗刷牽，四蹄踏浪頭枿天。",
      "蛟龍稽顙河伯虔，拓羯胡雛腳手鮮。陳閎韓幹丹青妍，欲貌未貌眼欲穿。金鞍玉勒錦連幹，騎入桃花楊柳煙。",
      "十二樓中奏管弦，樓中美人奪神仙。爭愛大家把此鞭，祿山入關關破年。忽見揚州北邙前，只有人還千一錢。",
      "亭亭筆直無皴節，磨捋形相一條鐵。市頭格是無人別，江海賤臣不拘絏。垂窗掛影西窗缺，稚子覓衣挑仰穴。",
      "家童拾薪幾拗折，玉潤猶沾玉壘雪。碧鮮似染萇弘血，蜀帝城邊子規咽。相如橋上文君絕，往年策馬降至尊，七盤九折橫劍門。穆王八駿超昆侖，安用冉冉孤生根。",
      "聖人不貴難得貨，金玉珊瑚誰買恩。"
    ]
  },
  {
    "volume": 265,
    "sequence": 21,
    "title": "金璫玉佩歌",
    "author": "顧況",
    "content": [
      "贈君金璫太霄之玉佩，金鎖禹步之流珠，五嶽真君之秘籙，九天丈人之寶書。東井沐浴辰巳畢，先進洞房上奔日。",
      "借問君欲何處來，黃姑織女機邊出。"
    ]
  },
  {
    "volume": 265,
    "sequence": 22,
    "title": "瑤草春",
    "author": "顧況",
    "content": [
      "瑤草春，杳容與，江南豔歌京西舞。執心輕子都，信節冠秋胡。議以腰支嫁，時論自有夫。蟬鬢蛾眉明井底，燕裙趙袂縈轆轤。李生聞之淚如綆。不忍回頭看此井。",
      "月中桂樹落一枝，池上鵁鶄唳孤影。露桃穠李自成溪，流水終天不向西。翠帳綠窗寒寂寂，錦茵羅薦夜淒淒。",
      "瑤草春，丹井遠，別後相思意深淺。"
    ]
  },
  {
    "volume": 265,
    "sequence": 23,
    "title": "蕭鄲草書歌",
    "author": "顧況",
    "content": [
      "蕭子草書人不及，洞庭葉落秋風急。上林花開春露濕，花枝濛濛向水垂，見君數行之灑落，石上之松松下鶴。",
      "若把君書比仲將，不知誰在淩雲閣。"
    ]
  },
  {
    "volume": 265,
    "sequence": 24,
    "title": "範山人畫山水歌",
    "author": "顧況",
    "content": [
      "山崢嶸，水泓澄。漫漫汗汗一筆耕，一草一木棲神明。",
      "忽如空中有物，物中有聲。複如遠道望鄉客，夢繞山川身不行。"
    ]
  },
  {
    "volume": 265,
    "sequence": 25,
    "title": "嵇山道芬上人畫山水歌",
    "author": "顧況",
    "content": [
      "鏡中真僧白道芬，不服朱審李將軍。淥汗平鋪洞庭水，筆頭點出蒼梧雲。且看八月十五夜，月下看山盡如畫。"
    ]
  },
  {
    "volume": 265,
    "sequence": 26,
    "title": "杜秀才畫立走水牛歌",
    "author": "顧況",
    "content": [
      "昆侖兒，騎白象，時時鎖著師子項。奚奴跨馬不搭鞍，立走水牛驚漢官。江村小兒好誇騁，腳踏牛頭上牛領。",
      "淺草平田攃過時，大蟲著鈍幾落井。杜生知我戀滄洲，畫作一障張床頭。八十老婆拍手笑，妒他織女嫁牽牛。"
    ]
  },
  {
    "volume": 265,
    "sequence": 27,
    "title": "梁司馬畫馬歌",
    "author": "顧況",
    "content": [
      "畫精神，畫筋骨，一團旋風瞥滅沒。仰秣如上賀蘭山，低頭欲飲長城窟。此馬昂然獨此群，阿爺是龍飛入雲。",
      "黃沙枯磧無寸草，一日行過千里道。展處把筆欲描時，司馬一騧賽傾倒。"
    ]
  },
  {
    "volume": 265,
    "sequence": 28,
    "title": "丘小府小鼓歌",
    "author": "顧況",
    "content": [
      "地盤山雞猶可像，坎坎砰砰隨手長。",
      "夜半高樓沈醉時，萬里踏橋亂山響。"
    ]
  },
  {
    "volume": 265,
    "sequence": 29,
    "title": "宜城放琴客歌",
    "author": "顧況",
    "content": [
      "佳人玉立生此方，家住邯鄲不是倡。頭髻pE鬌手爪長，善撫琴瑟有文章。新妍籠裙雲母光，朱弦綠水喧洞房。",
      "忽聞鬥酒初決絕，日暮浮雲古離別。巴猿啾啾峽泉咽，淚落羅衣顏色暍。不知誰家更張設，絲履牆偏釵股折。",
      "南山闌幹千丈雪，七十非人不暖熱。人情厭薄古共然，相公心在持事堅。上善若水任方圓，憶昨好之今棄捐。",
      "服藥不如獨自眠，從他更嫁一少年。"
    ]
  },
  {
    "volume": 265,
    "sequence": 30,
    "title": "李供奉彈箜篌歌",
    "author": "顧況",
    "content": [
      "國府樂手彈箜篌，赤黃絛索金鎝頭。早晨有敕鴛鴦殿，夜靜遂歌明月樓。起坐可憐能抱撮，大指調弦中指撥。",
      "腕頭花落舞制裂，手下鳥驚飛撥剌。珊瑚席，一聲一聲鳴錫錫；羅綺屏，一弦一弦如撼鈴。急彈好，遲亦好；宜遠聽，宜近聽。左手低，右手舉，易調移音天賜與。大弦似秋雁，聯聯度隴關；",
      "小弦似春燕，喃喃向人語。手頭疾，腕頭軟，來來去去如風卷。聲清泠泠鳴索索，垂珠碎玉空中落。",
      "美女爭窺玳瑁簾，聖人卷上真珠箔。大弦長，小弦短，小弦緊快大弦緩。初調鏘鏘似鴛鴦水上弄新聲，入深似太清仙鶴游秘館。李供奉，儀容質，身才稍稍六尺一。在外不曾輒教人，內裏聲聲不遣出。",
      "指剝蔥，腕削玉，饒鹽饒醬五味足。弄調人間不識名，彈盡天下崛奇曲。胡曲漢曲聲皆好，彈著曲髓曲肝腦。",
      "往往從空入戶來，瞥瞥隨風落春草。草頭只覺風吹入，風來草即隨風立。草亦不知風到來，風亦不知聲緩急。",
      "爇玉燭，點銀燈；光照手，實可憎。只照箜篌弦上手，不照箜篌聲裏能。馳鳳闕，拜鸞殿，天子一日一回見。",
      "王侯將相立馬迎，巧聲一日一回變。實可重，不惜千金買一弄。銀器胡瓶馬上馱，瑞錦輕羅滿車送。",
      "此州好手非一國，一國東西盡南北。除卻天上化下來，若向人間實難得。"
    ]
  },
  {
    "volume": 265,
    "sequence": 31,
    "title": "劉禪奴彈琵琶歌",
    "author": "顧況",
    "content": [
      "樂府只傳橫吹好，琵琶寫出關山道。羈雁出塞繞黃雲，邊馬仰天嘶白草。明妃愁中漢使回，蔡琰愁處胡笳哀。",
      "鬼神知妙欲收響，陰風切切四面來。李陵寄書別蘇武，自有生人無此苦。當時若值霍驃姚，滅盡烏孫奪公主。"
    ]
  },
  {
    "volume": 265,
    "sequence": 32,
    "title": "李湖州孺人彈箏歌",
    "author": "顧況",
    "content": [
      "武帝升天留法曲，淒情掩抑弦柱促。上陽宮人怨青苔，此夜想夫憐碧玉。思婦高樓刺壁窺，愁猿叫月鸚呼兒。",
      "寸心十指有長短，妙入神處無人知。獨把梁州凡幾拍，風沙對面胡秦隔。聽中忘卻前溪碧，醉後猶疑邊草白。"
    ]
  },
  {
    "volume": 265,
    "sequence": 33,
    "title": "鄭女彈箏歌",
    "author": "顧況",
    "content": [
      "鄭女八歲能彈箏，春風吹落天上聲。一聲雍門淚承睫，兩聲赤鯉露鬐鬣，三聲白猿臂拓頰。鄭女出參丈人時，落花惹斷遊空絲。高樓不掩許聲出，羞殺百舌黃鶯兒。"
    ]
  },
  {
    "volume": 265,
    "sequence": 34,
    "title": "諒公洞庭孤橘歌",
    "author": "顧況",
    "content": [
      "不種自生一株橘，誰教渠向階前出，不羨江陵千木奴。",
      "下生白蟻子，上生青雀雛。飛花簷蔔旃檀香，結實如綴摩尼珠。洞庭橘樹籠煙碧，洞庭波月連沙白。",
      "待取天公放恩赦，儂家定作湖中客。"
    ]
  },
  {
    "volume": 265,
    "sequence": 35,
    "title": "送行歌",
    "author": "顧況",
    "content": [
      "送行人，歌一曲，何者為泥何者玉。年華已向秋草裏，春夢猶傳故山綠。"
    ]
  },
  {
    "volume": 265,
    "sequence": 36,
    "title": "險竿歌",
    "author": "顧況",
    "content": [
      "宛陵女兒擘飛手，長竿橫空上下走。已能輕險若平地，豈肯身為一家婦。宛陵將士天下雄，一下定卻長稍弓。",
      "翻身掛影恣騰蹋，反綰頭髻盤旋風。盤旋風，撇飛鳥；",
      "驚猿繞，樹枝褭。頭上打鼓不聞時，手蹉腳跌蜘蛛絲。",
      "忽雷掣斷流星尾，矐睒劃破蚩尤旗。若不隨仙作仙女，即應嫁賊生賊兒。中丞方略通變化，外戶不扃從女嫁。"
    ]
  },
  {
    "volume": 265,
    "sequence": 37,
    "title": "洛陽行送洛陽韋七明府",
    "author": "顧況",
    "content": [
      "始上龍門望洛川，洛陽桃李豔陽天。最好當年二三月，上陽宮樹千花發。疏家父子錯掛冠，梁鴻夫妻虛適越。"
    ]
  },
  {
    "volume": 265,
    "sequence": 38,
    "title": "黃鵠樓歌送獨孤助",
    "author": "顧況",
    "content": [
      "故人西去黃鵠樓，西江之水上天流，黃鵠杳杳江悠悠。",
      "黃鵠徘徊故人別，離壺酒盡清絲絕。綠嶼沒餘煙，白沙連曉月。"
    ]
  },
  {
    "volume": 265,
    "sequence": 39,
    "title": "廬山瀑布歌送李顧",
    "author": "顧況",
    "content": [
      "飄白霓，掛丹梯。應從織女機邊落，不遣潯陽湖向西。",
      "火雷劈山珠噴日，五老峰前九江溢。九江悠悠萬古情，古人行盡今人行。老人也欲上山去，上個深山無姓名。"
    ]
  },
  {
    "volume": 265,
    "sequence": 40,
    "title": "朝上清歌",
    "author": "顧況",
    "content": [
      "潔眼朝上清，綠景開紫霞。皇皇紫微君，左右皆靈娥。",
      "曼聲流睇，和清歌些；至陽無諼，其樂多些；旌蓋颯遝，簫鼓和些；金鳳玉麟，郁駢羅些；反風名香，香氣遐些；",
      "瓊田瑤草，壽無涯些；君著玉衣，升玉車些；欲降瓊宮，玉女家些；其桃千年，始著花些。蕭寥天清而滅雲，目瓊瓊兮情感。佩隨香兮夜聞，肅肅兮愔愔。",
      "啟天和兮洞靈心，和為丹兮雲為馬。",
      "君乘之觴於瑤池之上兮，三光羅列而在下。"
    ]
  },
  {
    "volume": 265,
    "sequence": 41,
    "title": "剡紙歌",
    "author": "顧況",
    "content": [
      "雲門路上山陰雪，中有玉人持玉節。宛委山裏禹餘糧，石中黃子黃金屑。剡溪剡紙生剡藤，噴水搗後為蕉葉。",
      "欲寫金人金口經，寄與山陰山裏僧。手把山中紫羅筆，思量點畫龍蛇出。政是垂頭蹋翼時，不免向君求此物。"
    ]
  }
]