[
  {
    "volume": 862,
    "sequence": 1,
    "title": "同沈恭子遊虎丘寺有作",
    "author": "清遠道士",
    "content": [
      "我本長殷周，遭罹曆秦漢。四瀆與五嶽，名山盡幽竄。",
      "及此寰區中，始有近峰玩。近峰何鬱鬱，平湖渺彌漫。",
      "吟俯川之陰，步上山之岸。山川共澄澈，光彩交淩亂。",
      "白雲蓊欲歸，青松忽消半。客去川島靜，人來山鳥散。",
      "穀深中見日，崖幽曉非旦。聞子盛遊遨，風流足詞翰。",
      "嘉茲好松石，一言常累歎。勿謂餘鬼神，忻君共幽贊。"
    ]
  },
  {
    "volume": 862,
    "sequence": 2,
    "title": "遊春台詩",
    "author": "春台仙",
    "content": [
      "玉幢亙碧虛，此乃真人居。裴回仍未進，邪省猶難除。",
      "日落煙水黯，驪珠色豈昏。寒光射萬里，霜縞遍千門。",
      "玉魄東方開，嫦娥逐影來。洗心兼滌目，怳若遊春台。",
      "清波滔碧天，烏藏黯黮連。二儀不辨處，忽吐清光圓。",
      "烏沈海西岸，蟾吐天東頭。",
      "鳳凰三十六，碧天高太清。元君夫人蹋雲語，冷風颯颯吹鵝笙。"
    ]
  },
  {
    "volume": 862,
    "sequence": 3,
    "title": "醉吟",
    "author": "酒肆布衣",
    "content": [
      "陽春時節天氣和，萬物芳盛人如何。素秋時節天地肅，榮秀叢林立衰促。有同人世當少年，壯心儀貌皆儼然。",
      "一旦形羸又發白，舊遊空使淚連連。"
    ]
  },
  {
    "volume": 862,
    "sequence": 4,
    "title": "又吟",
    "author": "酒肆布衣",
    "content": [
      "有形皆朽孰不知，休吟春景與秋時。",
      "爭如且醉長安酒，榮華零悴總奚為。"
    ]
  },
  {
    "volume": 862,
    "sequence": 5,
    "title": "嫁女詩",
    "author": "嵩岳諸仙",
    "content": [
      "勸君酒，為君悲且吟。自從頻見市朝改，無複瑤池宴樂心。",
      "奉君酒，休歎市朝非。早知無複瑤池興，悔駕驊騮草草歸。",
      "八馬回乘汗漫風，猶思往事憩昭宮。宴移玄圃情方洽，樂奏鈞天曲未終。斜漢露凝殘月冷，流霞杯泛曙光紅。",
      "昆侖回首不知處，疑是酒酣魂夢中。",
      "一曲笙歌瑤水濱，曾留逸足駐征輪。人間甲子周千歲，靈境杯觴初一巡。玉兔銀河終不夜，奇花好樹鎮長春。",
      "悄知碧海饒詞句，歌向俗流疑誤人。",
      "珠露金風下界秋，漢家陵樹冷修修。",
      "當時不得仙桃力，尋作浮塵飄隴頭。",
      "五十餘年四海清，自親丹藥得長生。",
      "若言儘是仙桃力，看取神仙簿上名。",
      "月照驪山露泣花，似悲先帝早升遐。",
      "至今猶有長生鹿，時繞溫泉望翠華。",
      "幽薊煙塵別九重，貴妃湯殿罷歌鐘。中宵扈從無全仗，大駕蒼黃發六龍。妝匣尚留金翡翠，暖池猶浸玉芙蓉。",
      "荊榛一閉朝元路，唯有悲風吹晚松。",
      "上清神女，玉京仙郎。樂此今夕，和鳴鳳凰。",
      "鳳凰和鳴，將翱將翔。與天齊休，慶流無央。",
      "玉為質兮花為顏，蟬為鬢兮雲為鬟。何勞傅粉兮施渥丹，早出娉婷兮縹緲間。",
      "水晶帳開銀燭明，風搖珠佩連雲清。",
      "休勻紅粉飾花態，早駕雙鸞朝玉京。",
      "三星在天銀河回，人間曙色東方來。",
      "玉苗瓊蕊亦宜夜，莫使一花沖曉開。"
    ]
  },
  {
    "volume": 862,
    "sequence": 6,
    "title": "吟",
    "content": [
      "餌柏身輕疊嶂間，是非無意到塵寰。",
      "冠裳暫備論浮世，一餉雲遊碧落間。",
      "誰知古是與今非，閑躡青霞與翠微。",
      "簫管秦樓應寂寂，彩雲空惹薜蘿衣。"
    ]
  },
  {
    "volume": 862,
    "sequence": 7,
    "title": "授炙轂子歌二首",
    "author": "希道",
    "content": [
      "木津天魂，金液地魄。坎離運行寬無成，金木有數秦晉合。",
      "近效宜六旬，遠期三載闊。",
      "魄微入魂牝牡結，陽呴陰滋神鬼滅。",
      "千歌萬贊皆未決，古往今來拋日月。"
    ]
  },
  {
    "volume": 862,
    "sequence": 8,
    "title": "李泌庭黑石詩",
    "author": "隱者",
    "content": [
      "神真煉形年未足，化為我子功相續。",
      "丞相瘞之刻玄玉，仙路何長死何促。"
    ]
  },
  {
    "volume": 862,
    "sequence": 9,
    "title": "戲吟",
    "author": "廣陵道士",
    "content": [
      "無事到揚州，相攜上酒樓。藥囊為贈別，千載更何求。"
    ]
  },
  {
    "volume": 862,
    "sequence": 10,
    "title": "授馬氏女詩",
    "author": "黃冠野夫",
    "content": [
      "女是寄生枝，男是冬青木。冬青駕白鵝，寄生跨黃鹿。",
      "若遇寇相淩，穩便拋家族。早早上三清，莫候丹砂熟。"
    ]
  },
  {
    "volume": 862,
    "sequence": 11,
    "title": "歌",
    "author": "蜀酒閣道人",
    "content": [
      "尾閭不禁滄溟竭，九轉神丹都謾說。",
      "惟有班龍頂上珠，能補玉堂關下穴。"
    ]
  },
  {
    "volume": 862,
    "sequence": 12,
    "title": "吟",
    "author": "章江書生",
    "content": [
      "西去長沙東上船，思量此事已千年。",
      "長春殿掩無人掃，滿眼梨花哭杜鵑。"
    ]
  },
  {
    "volume": 862,
    "sequence": 13,
    "title": "示邊洞元",
    "author": "萼嶺書生",
    "content": [
      "邂逅相逢萼嶺邊，對傾浮蟻共談玄。",
      "擬將劍法親傳授，卻為迷人未有緣。"
    ]
  },
  {
    "volume": 862,
    "sequence": 14,
    "title": "示胡二郎歌",
    "author": "成都醉道士",
    "content": [
      "欲究丹砂理，幽玄無處尋。不離鉛與汞，無出水中金。",
      "金欲煉時須得水，水遇土兮終不起。但知火候不參差，自得還丹微妙旨。人世分明知有死，剛只留心戀朱紫。",
      "豈知光景片時間，將謂人生長似此。何不回心師至道，免逐年光虛自老。臨樽只解醉醺酣，對鏡方知漸枯槁。",
      "二郎切切聽我語，仙鄉咫尺無寒暑。與君說盡只如斯，莫戀嬌奢不肯去。感君恩義言方苦，火急回心求出路。",
      "吟成數句贈君辭，不覺便成今與古。"
    ]
  },
  {
    "volume": 862,
    "sequence": 15,
    "title": "貽白永年詩",
    "author": "樵夫",
    "content": [
      "清秋無所事，乘露出遙天。憑仗樵人語，相期白永年。"
    ]
  },
  {
    "volume": 862,
    "sequence": 16,
    "title": "留詩",
    "author": "李公佐僕",
    "content": [
      "我有衣中珠，不嫌衣上塵。我有長生理，不厭有生身。",
      "江南神仙窟，吾當混其真。不嫌市井喧，來救世間人。",
      "蘇子跡已往，顓蒙事可親。莫言東海變，天地有長春。"
    ]
  },
  {
    "volume": 862,
    "sequence": 17,
    "title": "木客",
    "author": "李公佐僕",
    "content": [
      "酒盡君莫沽，壺傾我當發。城市多囂塵，還山弄明月。"
    ]
  },
  {
    "volume": 862,
    "sequence": 18,
    "title": "西山吟",
    "author": "許大",
    "content": [
      "自從明府歸仙後，出入塵寰直至今。",
      "不是藏名混時俗，賣藥沽酒要安心。"
    ]
  },
  {
    "volume": 862,
    "sequence": 19,
    "title": "東洛貨丹",
    "author": "許學士",
    "content": [
      "三千功滿去升天，一住人間數百年。",
      "華表他時卻歸日，滄溟應恐變桑田。"
    ]
  },
  {
    "volume": 862,
    "sequence": 20,
    "title": "天關回到世吟",
    "author": "許學士",
    "content": [
      "九霄雲路奇哉險，曾把沖身入太和。",
      "今日東歸渾似夢，望崖回首隔天波。"
    ]
  },
  {
    "volume": 862,
    "sequence": 21,
    "title": "送青城丈人酒",
    "author": "紫微孫處士",
    "content": [
      "深羨青城好洞天，白龍一覺已千年。",
      "鋪雲枕石長松下，朝退看書盡日眠。"
    ]
  },
  {
    "volume": 862,
    "sequence": 22,
    "title": "送王懿昌酒",
    "author": "紫微孫處士",
    "content": [
      "將知骨分到仙鄉，酒飲金華玉液漿。",
      "莫道人間只如此，回頭已是一年強。"
    ]
  },
  {
    "volume": 862,
    "sequence": 23,
    "title": "送太乙真君酒",
    "author": "青城丈人",
    "content": [
      "峨嵋仙府靜沉沉，玉液金華莫厭斟。",
      "凡客欲知真一洞，劍門西北五雲深。"
    ]
  },
  {
    "volume": 862,
    "sequence": 24,
    "title": "送紫微處士酒",
    "author": "太乙真君",
    "content": [
      "此中何必羨青城，玉樹雲棲不記名。",
      "悶即乘龍遊紫府，北辰南斗逐君行。"
    ]
  },
  {
    "volume": 862,
    "sequence": 25,
    "title": "題法雲寺雙檜",
    "author": "方壺居士",
    "content": [
      "謝郎雙檜綠於雲，昏曉濃陰色未分。",
      "若並亳宮仙鹿跡，定知高峭不如君。"
    ]
  },
  {
    "volume": 862,
    "sequence": 26,
    "title": "隋堤詞",
    "author": "方壺居士",
    "content": [
      "嘗憶江都大業秋，曾隨鑾蹕戲龍舟。",
      "傷心一覺興亡夢，堤柳無情識世愁。"
    ]
  },
  {
    "volume": 862,
    "sequence": 27,
    "title": "畫地吟",
    "author": "太白山玄士",
    "content": [
      "學得丹青數萬年，人間幾度變桑田。",
      "桑田雖變丹青在，誰向丹青合得仙。"
    ]
  },
  {
    "volume": 862,
    "sequence": 28,
    "title": "貨丹吟",
    "author": "鄰道場人",
    "content": [
      "尋仙何必三山上，但使神存九竅清。",
      "煉得綿綿元氣定，自然不食亦長生。"
    ]
  },
  {
    "volume": 862,
    "sequence": 29,
    "title": "靈響詞",
    "author": "無名氏",
    "content": [
      "此響非俗響，心知是靈仙。不曾離耳裏，高下如秋蟬。",
      "入夜聲則厲，在晝聲則微。神靈斥眾惡，與我作風威。",
      "妙響無住時，晝夜常輪回。那是偶然事，上界特使來。",
      "何以辨靈應，事須得梯媒。自從靈響降，如有真人來。",
      "存念長在心，輾轉無停音。可憐清爽夜，靜聽秋蟬吟。"
    ]
  },
  {
    "volume": 862,
    "sequence": 30,
    "title": "度世古玄歌",
    "author": "無名氏",
    "content": [
      "始青之下月與日，兩半同升合為一。大如彈丸甘如蜜，出彼玉堂入金室，子若得之慎勿失。"
    ]
  },
  {
    "volume": 862,
    "sequence": 31,
    "title": "鬻丹砂醉吟",
    "author": "劉道昌",
    "content": [
      "心田但使靈芝長，氣海常教法水朝。",
      "功滿自然留不住，更將何物馭丹霄。"
    ]
  },
  {
    "volume": 862,
    "sequence": 32,
    "title": "龜市告別",
    "author": "劉道昌",
    "content": [
      "還丹功滿氣成胎，九百年來混俗埃。",
      "自此三山一歸去，無因重到世間來。"
    ]
  },
  {
    "volume": 862,
    "sequence": 33,
    "title": "摘紫芝",
    "author": "李太玄",
    "content": [
      "偶遊洞府到芝田，星月茫茫欲曙天。",
      "雖則似離塵世了，不知何處偶真仙。"
    ]
  },
  {
    "volume": 862,
    "sequence": 34,
    "title": "玉女舞霓裳",
    "author": "李太玄",
    "content": [
      "舞勢隨風散複收，歌聲似磬韻還幽。",
      "千回赴節填詞處，嬌眼如波入鬢流。"
    ]
  },
  {
    "volume": 862,
    "sequence": 35,
    "title": "玩月詩",
    "author": "曲龍山仙",
    "content": [
      "曲龍橋頂玩瀛洲，凡骨空陪汗漫遊。",
      "不假丹梯躡霄漢，水晶盤冷桂花秋。",
      "月砌瑤階泉滴乳，玉簫催鳳和煙舞。",
      "青城丈人何處游，玄鶴唳天雲一縷。",
      "造化天橋碧海東，玉輪還過輾晴虹。",
      "霓襟似拂瀛洲頂，顥氣潛消橐鑰中。",
      "危橋橫石架雲端，跨鹿登臨景象寬。",
      "顥魄洗煙澄碧落，桂花低拂玉簪寒。"
    ]
  },
  {
    "volume": 862,
    "sequence": 36,
    "title": "句",
    "author": "陳複休",
    "content": [
      "夜坐空庭月色微，一樹寒梅發兩枝。"
    ]
  },
  {
    "volume": 862,
    "sequence": 37,
    "title": "句",
    "author": "鄭冠卿",
    "content": [
      "不緣過去行方便，安得今朝會碧虛。"
    ]
  },
  {
    "volume": 862,
    "sequence": 38,
    "title": "句",
    "author": "陳蓬",
    "content": [
      "竹籬疏見浦，茅屋漏通星。"
    ]
  },
  {
    "volume": 862,
    "sequence": 39,
    "title": "句",
    "author": "伊夢昌",
    "content": [
      "惟有松杉空弄月，更無雲鶴暗迷人。",
      "露凝金盞滴殘酒，檀點佳人噴異香。"
    ]
  }
]