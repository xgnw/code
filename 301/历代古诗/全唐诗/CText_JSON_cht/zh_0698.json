[
  {
    "volume": 698,
    "sequence": 1,
    "title": "不出院楚公",
    "author": "韋莊",
    "content": [
      "一自禪關閉，心猿日漸馴。不知城郭路，稀識市朝人。",
      "履帶階前雪，衣無寺外塵。卻嫌山翠好，詩客往來頻。"
    ]
  },
  {
    "volume": 698,
    "sequence": 2,
    "title": "江邊吟",
    "author": "韋莊",
    "content": [
      "江邊烽燧幾時休，江上行人雪滿頭。誰信亂離花不見，只應惆悵水東流。陶潛政事千杯酒，張翰生涯一葉舟。",
      "若有片帆歸去好，可堪重倚仲宣樓。"
    ]
  },
  {
    "volume": 698,
    "sequence": 3,
    "title": "江南送李明府入關",
    "author": "韋莊",
    "content": [
      "雨花煙柳傍江村，流落天涯酒一樽。分首不辭多下淚，回頭唯恐更消魂。我為孟館三千客，君繼甯王五代孫。",
      "正是中興磐石重，莫將憔悴入都門。"
    ]
  },
  {
    "volume": 698,
    "sequence": 4,
    "title": "送福州王先輩南歸",
    "author": "韋莊",
    "content": [
      "豫章城下偶相逢，自說今方遇至公。八韻賦吟梁苑雪，六銖衣惹杏園風。名標玉籍仙壇上，家寄閩山畫障中。",
      "明日一杯何處別，綠楊煙岸雨濛濛。"
    ]
  },
  {
    "volume": 698,
    "sequence": 5,
    "title": "夜雪泛舟游南溪",
    "author": "韋莊",
    "content": [
      "大江西面小溪斜，入竹穿松似若耶。兩岸嚴風吹玉樹，一灘明月曬銀砂。因尋野渡逢漁舍，更泊前灣上酒家。",
      "去去不知歸路遠，棹聲煙裏獨嘔啞。"
    ]
  },
  {
    "volume": 698,
    "sequence": 6,
    "title": "江行西望",
    "author": "韋莊",
    "content": [
      "西望長安白日遙，半年無事駐蘭橈。",
      "欲將張翰秋江雨，畫作屏風寄鮑昭。"
    ]
  },
  {
    "volume": 698,
    "sequence": 7,
    "title": "銅儀",
    "author": "韋莊",
    "content": [
      "銅儀一夜變葭灰，暖律還吹嶺上梅。已喜漢官今再睹，更驚堯曆又重開。窗中遠岫青如黛，門外長江綠似苔。",
      "誰念閉關張仲蔚，滿庭春雨長蒿萊。"
    ]
  },
  {
    "volume": 698,
    "sequence": 8,
    "title": "含香",
    "author": "韋莊",
    "content": [
      "含香高步已難陪，鶴到清霄勢未回。遇物旋添芳草句，逢春寧滯碧雲才。微紅幾處花心吐，嫩綠誰家柳眼開。",
      "卻去金鑾為近侍，便辭鷗鳥不歸來。"
    ]
  },
  {
    "volume": 698,
    "sequence": 9,
    "title": "春雲",
    "author": "韋莊",
    "content": [
      "春雲春水兩溶溶，倚郭樓臺晚翠濃。山好只因人化石，地靈曾有劍為龍。官辭鳳闕頻經歲，家住峨嵋第幾峰。",
      "王粲不知多少恨，夕陽吟斷一聲鐘。"
    ]
  },
  {
    "volume": 698,
    "sequence": 10,
    "title": "雲散",
    "author": "韋莊",
    "content": [
      "雲散天邊落照和，關關春樹鳥聲多。劉伶避世唯沈醉，甯戚傷時亦浩歌。已恨歲華添皎鏡，更悲人事逐頹波。",
      "青雲自有鵷鴻待，莫說他山好薜蘿。"
    ]
  },
  {
    "volume": 698,
    "sequence": 11,
    "title": "袁州作",
    "author": "韋莊",
    "content": [
      "家家生計只琴書，一郡清風似魯儒。山色東南連紫府，水聲西北屬洪都。煙霞盡入新詩卷，郭邑閑開古畫圖。",
      "正是江村春酒熟，更聞春鳥勸提壺。"
    ]
  },
  {
    "volume": 698,
    "sequence": 12,
    "title": "題袁州謝秀才所居",
    "author": "韋莊",
    "content": [
      "主人年少已能詩，更有松軒掛夕暉。芳草似袍連徑合，白雲如鳥傍簷飛。但將竹葉消春恨，莫遣楊花上客衣。",
      "若有前山好煙雨，與君吟到暝鐘歸。"
    ]
  },
  {
    "volume": 698,
    "sequence": 13,
    "title": "謁巫山廟",
    "author": "韋莊",
    "content": [
      "亂猿啼處訪高唐，路入煙霞草木香。山色未能忘宋玉，水聲猶似哭襄王。朝朝暮暮陽臺下，為雨為雲楚國亡。",
      "惆悵廟前無限柳，春來空鬥畫眉長。"
    ]
  },
  {
    "volume": 698,
    "sequence": 14,
    "title": "鷓鴣",
    "author": "韋莊",
    "content": [
      "南禽無侶似相依，錦翅雙雙傍馬飛。孤竹廟前啼暮雨，汨羅祠畔吊殘暉。秦人只解歌為曲，越女空能畫作衣。",
      "懊惱澤家非有恨，年年長憶鳳城歸。"
    ]
  },
  {
    "volume": 698,
    "sequence": 15,
    "title": "宿蓬船",
    "author": "韋莊",
    "content": [
      "夜來江雨宿蓬船，臥聽淋鈴不忍眠。",
      "卻憶紫微情調逸，阻風中酒過年年。"
    ]
  },
  {
    "volume": 698,
    "sequence": 16,
    "title": "送李秀才歸荊溪",
    "author": "韋莊",
    "content": [
      "八月中秋月正圓，送君吟上木蘭船。人言格調勝玄度，我愛篇章敵浪仙。晚渡去時沖細雨，夜灘何處宿寒煙。",
      "楚王宮去陽臺近，莫倚風流滯少年。"
    ]
  },
  {
    "volume": 698,
    "sequence": 17,
    "title": "洪州送西明寺省上人游福建",
    "author": "韋莊",
    "content": [
      "記得初騎竹馬年，送師來往禦溝邊。荊榛已失當時路，槐柳全無舊日煙。遠自嵇山游楚澤，又從廬嶽去閩川。",
      "新春闕下應相見，紅杏花中覓酒仙。"
    ]
  },
  {
    "volume": 698,
    "sequence": 18,
    "title": "建昌渡暝吟",
    "author": "韋莊",
    "content": [
      "月照臨官渡，鄉情獨浩然。鳥棲彭蠡樹，月上建昌船。",
      "市散漁翁醉，樓深賈客眠。隔江何處笛，吹斷綠楊煙。"
    ]
  },
  {
    "volume": 698,
    "sequence": 19,
    "title": "歲除對王秀才作",
    "author": "韋莊",
    "content": [
      "我惜今宵促，君愁玉漏頻。豈知新歲酒，猶作異鄉身。",
      "雪向寅前凍，花從子後春。到明追此會，俱是來年人。"
    ]
  },
  {
    "volume": 698,
    "sequence": 20,
    "title": "酒渴愛江清",
    "author": "韋莊",
    "content": [
      "酒渴何方療，江波一掬清。瀉甌如練色，漱齒作泉聲。",
      "味帶他山雪，光含白露精。只應千古後，長稱伯倫情。"
    ]
  },
  {
    "volume": 698,
    "sequence": 21,
    "title": "和李秀才郊墅早春吟興十韻",
    "author": "韋莊",
    "content": [
      "暖律變寒光，東君景漸長。我悲遊海嶠，君說住柴桑。",
      "雪色隨高嶽，冰聲陷古塘。草根微吐翠，梅朵半含霜。",
      "酒市多逋客，漁家足夜航。匡廬雲傍屋，彭蠡浪衝床。",
      "綠擺楊枝嫩，紅挑菜甲香。鳳凰城已盡，鸚鵡賦應狂。",
      "佇見龍辭沼，寧憂雁失行。不應雙劍氣，長在鬥牛傍。"
    ]
  },
  {
    "volume": 698,
    "sequence": 22,
    "title": "泛鄱陽湖",
    "author": "韋莊",
    "content": [
      "四顧無邊鳥不飛，大波驚隔楚山微。紛紛雨外靈均過，瑟瑟雲中帝子歸。迸鯉似棱投遠浪，小舟如葉傍斜暉。",
      "鴟夷去後何人到，愛者雖多見者稀。"
    ]
  },
  {
    "volume": 698,
    "sequence": 23,
    "title": "黃藤山下聞猿",
    "author": "韋莊",
    "content": [
      "黃藤山下駐歸程，一夜號猿吊旅情。入耳便能生百恨，斷腸何必待三聲。穿雲宿處人難見，望月啼時兔正明。",
      "好笑五陵年少客，壯心無事也沾纓。"
    ]
  },
  {
    "volume": 698,
    "sequence": 24,
    "title": "章江作",
    "author": "韋莊",
    "content": [
      "杜陵歸客正裴回，玉笛誰家叫落梅。之子棹從天外去，故人書自日邊來。楊花慢惹霏霏雨，竹葉閑傾滿滿杯。",
      "欲問維揚舊風月，一江紅樹亂猿哀。"
    ]
  },
  {
    "volume": 698,
    "sequence": 25,
    "title": "南游富陽江中作",
    "author": "韋莊",
    "content": [
      "南去又南去，此行非自期。一帆雲作伴，千里月相隨。",
      "浪跡花應笑，衰容鏡每知。鄉園不可問，禾黍正離離。"
    ]
  },
  {
    "volume": 698,
    "sequence": 26,
    "title": "饒州餘幹縣琵琶洲有故韓賓客宣城裴尚書修行…因以和吟",
    "author": "韋莊",
    "content": [
      "琵琶洲近鬥牛星，鸞鳳曾於此放情。已覺地靈因昴降，更聞川媚有珠生。一灘紅樹留佳氣，萬古清弦續政聲。",
      "戟戶盡移天上去，裏人空說舊簪纓。"
    ]
  },
  {
    "volume": 698,
    "sequence": 27,
    "title": "九江逢盧員外",
    "author": "韋莊",
    "content": [
      "前年風月宿琴堂，大媚仙山近帝鄉。別後幾沾新雨露，亂來猶記舊篇章。陶潛豈是銅符吏，田鳳終為錦帳郎。",
      "莫怪相逢倍惆悵，九江煙月似瀟湘。"
    ]
  },
  {
    "volume": 698,
    "sequence": 28,
    "title": "南昌晚眺",
    "author": "韋莊",
    "content": [
      "南昌城郭枕江煙，章水悠悠浪拍天。芳草綠遮仙尉宅，落霞紅襯賈人船。霏霏閣上千山雨，嘒嘒雲中萬樹蟬。",
      "怪得地多章句客，庾家樓在鬥牛邊。"
    ]
  },
  {
    "volume": 698,
    "sequence": 29,
    "title": "衢州江上別李秀才",
    "author": "韋莊",
    "content": [
      "千山紅樹萬山雲，把酒相看日又曛。",
      "一曲離歌兩行淚，更知何地再逢君。"
    ]
  },
  {
    "volume": 698,
    "sequence": 30,
    "title": "湘中作",
    "author": "韋莊",
    "content": [
      "千重煙樹萬重波，因便何妨吊汨羅。楚地不知秦地亂，南人空怪北人多。臣心未肯教遷鼎，天道還應欲止戈。",
      "否去泰來終可待，夜寒休唱飯牛歌。"
    ]
  },
  {
    "volume": 698,
    "sequence": 31,
    "title": "桐廬縣作",
    "author": "韋莊",
    "content": [
      "錢塘江盡到桐廬，水碧山青畫不如。白羽鳥飛嚴子瀨，綠蓑人釣季鷹魚。潭心倒影時開合，穀口閑雲自卷舒。",
      "此境只應詞客愛，投文空吊木玄虛。"
    ]
  },
  {
    "volume": 698,
    "sequence": 32,
    "title": "東陽贈別",
    "author": "韋莊",
    "content": [
      "繡袍公子出旌旗，送我搖鞭入翠微。大抵行人難訴酒，就中辭客易沾衣。去時此地題橋去，歸日何年佩印歸。",
      "無限別情言不得，回看溪柳恨依依。"
    ]
  },
  {
    "volume": 698,
    "sequence": 33,
    "title": "寄湖州舍弟",
    "author": "韋莊",
    "content": [
      "半年江上愴離襟，把得新詩喜又吟。多病似逢秦氏藥，久貧如得顧家金。雲煙但有穿楊志，塵土多無作吏心。",
      "何況別來詞轉麗，不愁明代少知音。"
    ]
  },
  {
    "volume": 698,
    "sequence": 34,
    "title": "信州西三十裏山名仙人城下有月岩山其狀秀拔…賦是詩",
    "author": "韋莊",
    "content": [
      "驅車過閩越，路出饒陽西。仙山翠如畫，簇簇生虹蜺。",
      "群峰若侍從，眾阜如嬰提。岩巒互吞吐，嶺岫相追攜。",
      "中有月輪滿，皎潔如圓珪。玉皇恣遊覽，到此神應迷。",
      "常娥曳霞帔，引我同攀躋。騰騰上天半，玉鏡懸飛梯。",
      "瑤池何悄悄，鸞鶴煙中棲。回頭望塵世，露下寒淒淒。"
    ]
  },
  {
    "volume": 698,
    "sequence": 35,
    "title": "婺州水館重陽日作",
    "author": "韋莊",
    "content": [
      "異國逢佳節，憑高獨若吟。一杯今日醉，萬里故園心。",
      "水館紅蘭合，山城紫菊深。白衣雖不至，鷗鳥自相尋。"
    ]
  },
  {
    "volume": 698,
    "sequence": 36,
    "title": "避地越中作",
    "author": "韋莊",
    "content": [
      "避世移家遠，天涯歲已周。豈知今夜月，還是去年愁。",
      "露果珠沈水，風螢燭上樓。傷心潘騎省，華髮不禁秋。"
    ]
  },
  {
    "volume": 698,
    "sequence": 37,
    "title": "撫州江口雨中作",
    "author": "韋莊",
    "content": [
      "江上閑沖細雨行，滿衣風灑綠荷聲。",
      "金騮掉尾橫鞭望，猶指廬陵半日程。"
    ]
  },
  {
    "volume": 698,
    "sequence": 38,
    "title": "信州溪岸夜吟作",
    "author": "韋莊",
    "content": [
      "夜倚臨溪店，懷鄉獨苦吟。月當山頂出，星倚水湄沈。",
      "霧氣漁燈冷，鐘聲穀寺深。一城人悄悄，琪樹宿仙禽。"
    ]
  },
  {
    "volume": 698,
    "sequence": 39,
    "title": "訪潯陽友人不遇",
    "author": "韋莊",
    "content": [
      "不見安期悔上樓，寂寥人對鷺鷥愁。",
      "蘆花雨急江煙暝，何處潺潺獨棹舟。"
    ]
  },
  {
    "volume": 698,
    "sequence": 40,
    "title": "東林寺再遇僧益大德",
    "author": "韋莊",
    "content": [
      "見師初事懿皇朝，三殿歸來白馬驕。上講每教傾國聽，承恩偏得內官饒。當時可愛人如畫，今日相逢鬢已凋。",
      "若向君門逢舊友，為傳音信到雲霄。"
    ]
  },
  {
    "volume": 698,
    "sequence": 41,
    "title": "西塞山下作",
    "author": "韋莊",
    "content": [
      "西塞山前水似藍，亂雲如絮滿澄潭。孤峰漸映湓城北，片月斜生夢澤南。爨動曉煙烹紫蕨，露和香蒂摘黃柑。",
      "他年卻棹扁舟去，終傍蘆花結一庵。"
    ]
  },
  {
    "volume": 698,
    "sequence": 42,
    "title": "齊安郡",
    "author": "韋莊",
    "content": [
      "彌棹齊安郡，孤城百戰殘。傍村林有虎，帶郭縣無官。",
      "暮角梅花怨，清江桂影寒。黍離緣底事，撩我起長歎。"
    ]
  },
  {
    "volume": 698,
    "sequence": 43,
    "title": "夏口行寄婺州諸弟",
    "author": "韋莊",
    "content": [
      "回頭煙樹各天涯，婺女星邊遠寄家。盡眼楚波連夢澤，滿衣春雪落江花。雙雙得伴爭如雁，一一歸巢卻羨鴉。",
      "誰道我隨張博望，悠悠空外泛仙槎。"
    ]
  },
  {
    "volume": 698,
    "sequence": 44,
    "title": "南省伴直",
    "author": "韋莊",
    "content": [
      "文昌二十四仙曹，盡倚紅簷種露桃。一洞煙霞人跡少，六行槐柳鳥聲高。星分夜彩寒侵帳，蘭惹春香綠映袍。",
      "何事愛留詩客宿，滿庭風雨竹蕭騷。"
    ]
  },
  {
    "volume": 698,
    "sequence": 45,
    "title": "鄠杜舊居二首",
    "author": "韋莊",
    "content": [
      "卻到山陽事事非，穀雲溪鳥尚相依。阮咸貧去田園盡，向秀歸來父老稀。秋雨幾家紅稻熟，野塘何處錦鱗肥。",
      "年年為獻東堂策，長是蘆花別釣磯。",
      "一徑尋村渡碧溪，稻花香澤水千畦。雲中寺遠磬難識，竹裏巢深鳥易迷。紫菊亂開連井合，紅榴初綻拂簷低。",
      "歸來滿把如澠酒，何用傷時歎鳳兮。"
    ]
  },
  {
    "volume": 698,
    "sequence": 46,
    "title": "寄江南諸弟",
    "author": "韋莊",
    "content": [
      "萬里逢歸雁，鄉書忍淚封。吾身不自保，爾道各何從。",
      "性拙唯多蹇，家貧半為慵。只思溪影上，臥看玉華峰。"
    ]
  },
  {
    "volume": 698,
    "sequence": 47,
    "title": "投寄舊知",
    "author": "韋莊",
    "content": [
      "卻將憔悴入都門，自喜青霄足故人。萬里有家留百越，十年無路到三秦。摧殘不是當時貌，流落空餘舊日貧。",
      "多謝青雲好知己，莫教歸去重沾巾。"
    ]
  },
  {
    "volume": 698,
    "sequence": 48,
    "title": "癸醜年下第獻新先輩",
    "author": "韋莊",
    "content": [
      "五更殘月省牆邊，絳旆蜺旌卓曉煙。千炬火中鶯出穀，一聲鐘後鶴沖天。皆乘駿馬先歸去，獨被羸童笑晚眠。",
      "對酒暫時情豁爾，見花依舊涕潸然。未酬闞澤傭書債，猶欠君平賣卜錢。何事欲休休不得，來年公道似今年。"
    ]
  },
  {
    "volume": 698,
    "sequence": 49,
    "title": "題汧陽縣馬跑泉李學士別業",
    "author": "韋莊",
    "content": [
      "水滿寒塘菊滿籬，籬邊無限彩禽飛。西園夜雨紅櫻熟，南畝清風白稻肥。草色自留閑客住，泉聲如待主人歸。",
      "九霄岐路忙於火，肯戀斜陽守釣磯。"
    ]
  },
  {
    "volume": 698,
    "sequence": 50,
    "title": "絳州過夏留獻鄭尚書",
    "author": "韋莊",
    "content": [
      "朝朝沈醉引金船，不覺西風滿樹蟬。光景暗消銀燭下，夢魂長寄玉輪邊。因循每被時流誚，奮發須由國士憐。",
      "明月客腸何處斷，綠槐風裏獨揚鞭。"
    ]
  },
  {
    "volume": 698,
    "sequence": 51,
    "title": "綏州作",
    "author": "韋莊",
    "content": [
      "雕陰無樹水難流，雉堞連雲古帝州。帶雨晚駝鳴遠戍，望鄉孤客倚高樓。明妃去日花應笑，蔡琰歸時鬢已秋。",
      "一曲單于暮烽起，扶蘇城上月如鉤。"
    ]
  }
]