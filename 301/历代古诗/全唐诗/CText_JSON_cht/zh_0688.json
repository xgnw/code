[
  {
    "volume": 688,
    "sequence": 1,
    "title": "寄杜先生詩",
    "author": "孫偓",
    "content": [
      "蜀國信難遇，楚鄉心更愁。我行同范蠡，師舉效浮丘。",
      "他日相逢處，多應在十洲。"
    ]
  },
  {
    "volume": 688,
    "sequence": 2,
    "title": "贈南嶽僧全玭",
    "author": "孫偓",
    "content": [
      "窠居過後更何人，傳得如來法印真。",
      "昨日祝融峰下見，草衣便是雪山□。"
    ]
  },
  {
    "volume": 688,
    "sequence": 3,
    "title": "答門生王渙李德鄰趙光胤王拯長句",
    "author": "孫偓",
    "content": [
      "謬持文柄得時賢，粉署清華次第遷。昔歲策名皆健筆，今朝稱職並同年。各懷器業寧推讓，俱上青霄肯後先。",
      "何事老夫猶賦詠，欲將酬和永留傳。"
    ]
  },
  {
    "volume": 688,
    "sequence": 4,
    "title": "句",
    "author": "孫偓",
    "content": [
      "好是步虛明月夜，瑞爐蜚下醮壇前。"
    ]
  },
  {
    "volume": 688,
    "sequence": 5,
    "title": "禁林聞曉鶯",
    "author": "陸扆",
    "content": [
      "曙色分層漢，鶯聲繞上林。報花開瑞錦，催柳綻黃金。",
      "斷續隨風遠，間關送月沈。語當溫樹近，飛覺禁園深。",
      "繡戶驚殘夢，瑤池囀好音。願將棲息意，從此沃天心。"
    ]
  },
  {
    "volume": 688,
    "sequence": 6,
    "title": "句",
    "author": "陸扆",
    "content": [
      "今秋已約天臺月。"
    ]
  },
  {
    "volume": 688,
    "sequence": 7,
    "title": "華州榜寄諸門生",
    "author": "薛昭緯",
    "content": [
      "時君過聽委平衡，粉署華燈到曉明。開卷固難窺浩汗，執衡空欲慕公平。機雲筆舌臨文健，沈宋章篇發詠清。",
      "自笑觀光輝"
    ]
  },
  {
    "volume": 688,
    "sequence": 8,
    "title": "謝銀工",
    "author": "薛昭緯",
    "content": [
      "一碟氈根數十皴，盤中猶更有紅鱗。",
      "早知文字多辛苦，悔不當初學冶銀。"
    ]
  },
  {
    "volume": 688,
    "sequence": 9,
    "title": "閒居即事",
    "author": "陸翱",
    "content": [
      "衰柳迷隋苑，衡門啼暮鴉。茅廚煙不動，書牖日空斜。",
      "悔下東山石，貧于南阮家。沈憂損神慮，萱草自開花。"
    ]
  },
  {
    "volume": 688,
    "sequence": 10,
    "title": "趙氏北樓",
    "author": "陸翱",
    "content": [
      "殷勤趙公子，良夜竟相留。朗月生東海，仙娥在北樓。",
      "酒闌珠露滴，歌迥石城秋。本為愁人設，愁人到曉愁。"
    ]
  },
  {
    "volume": 688,
    "sequence": 11,
    "title": "題馬嵬驛",
    "author": "狄歸昌",
    "content": [
      "馬嵬煙柳正依依，重見鑾輿幸蜀歸。",
      "泉下阿蠻應有語，這回休更怨楊妃。"
    ]
  },
  {
    "volume": 688,
    "sequence": 12,
    "title": "蜀中登第答李搏六韻",
    "author": "裴廷裕",
    "content": [
      "何勞問我成都事，亦報君知便納降。蜀柳籠堤煙矗矗，海棠當戶燕雙雙。富春不並窮師子，濯錦全勝旱曲江。",
      "高卷絳紗揚氏宅，半垂紅袖薛濤窗。浣花泛鷁詩千首，靜眾尋梅酒百缸。若說弦歌與風景，主人兼是碧油幢。"
    ]
  },
  {
    "volume": 688,
    "sequence": 13,
    "title": "偶題",
    "author": "裴廷裕",
    "content": [
      "微雨微風寒食節，半開半合木蘭花。",
      "看花倚柱終朝立，卻似淒淒不在家。"
    ]
  },
  {
    "volume": 688,
    "sequence": 14,
    "title": "閑宵望月",
    "author": "李沇",
    "content": [
      "卷箔舒紅茵，當軒玩明月。懿哉深夜中，靜聽歌初發。",
      "苔含殿華濕，竹影蟾光潔。轉扇來清風，援琴飛白雪。",
      "行愁景候變，坐恐流芳歇。桂影有餘光，蘭燈任將滅。"
    ]
  },
  {
    "volume": 688,
    "sequence": 15,
    "title": "醮詞",
    "author": "李沇",
    "content": [
      "犬咬天關閉，彩童呼仙吏。一封紅篆書，為奏塵寰事。",
      "八極鼇柱傾，四溟龍鬣沸。長庚冷有芒，文曲淡無氣。",
      "烏輪不再中，黃沙瘞腥鬼。請帝命真官，臨雲啟金匱。",
      "方與清華宮，重正紫極位。曠古雨露恩，安得惜沾施。",
      "生人血欲盡，攙搶無飽意。"
    ]
  },
  {
    "volume": 688,
    "sequence": 16,
    "title": "巫山高",
    "author": "李沇",
    "content": [
      "抉天心，開地脈，浮動淩霄拂藍碧。襄王端眸望不極，似睹瑤姬長歎息。巫妝不治獨西望，暗泣紅蕉抱雲帳。",
      "君王妒妾夢荊宮，虛把金泥印仙掌。江濤迅激如相助，十二獰龍怒行雨。昆侖謾有通天路，九峰正在天低處。"
    ]
  },
  {
    "volume": 688,
    "sequence": 17,
    "title": "夢仙謠",
    "author": "李沇",
    "content": [
      "海宮蹙浪收殘月，挈壺掌事傳更歇。銀蟾半墜恨流咽，六鼇披月撼蓬闕。九炁真翁騎白犀，臨池靜聽雌蛟啼。",
      "桂花裛露曙香冷，八窗玉朗驚晨雞。裁紗剪羅貼丹鳳，膩霞遠閉瑤山夢。露幹欲醉芙蕖塘，回首驅雲朝正陽。"
    ]
  },
  {
    "volume": 688,
    "sequence": 18,
    "title": "秋霖歌",
    "author": "李沇",
    "content": [
      "西方龍兒口猶乳，初解驅雲學行雨。縱恣群陰駕老虯，勺水蹄涔盡奔注。葉破苔黃未休滴，膩光透長狂莎色。",
      "恨無長劍一千仞，劃斷頑雲看晴碧。"
    ]
  },
  {
    "volume": 688,
    "sequence": 19,
    "title": "方響歌",
    "author": "李沇",
    "content": [
      "敲金扣石聲相淩，遙空冷靜天正澄。寶瓶下井轆轤急，小娃弄索傷清冰。穿絲透管音未歇，回風繞指驚泉咽。",
      "季倫怒擊珊瑚摧，靈芸整鬢步搖折。十六葉中侵素光，寒玲震月雜佩璫。雲和不覺罷餘怨，蓮峰一夜啼琴薑。",
      "急節寫商商恨促，秦愁越調逡巡足。夢入仙樓戛殘曲，飛霜棱棱上秋玉。"
    ]
  },
  {
    "volume": 688,
    "sequence": 20,
    "title": "答王渙",
    "author": "裴贄",
    "content": [
      "謬持文柄得時賢，粉署清華次第遷。昔歲策名皆健筆，今朝稱職並同年。各懷器業寧推讓，俱上青霄肯後先。",
      "何事老夫猶賦詠，欲將酬和永留傳。"
    ]
  },
  {
    "volume": 688,
    "sequence": 21,
    "title": "薄命妾",
    "author": "盧汝弼",
    "content": [
      "君恩已斷盡成空，追想嬌歡恨莫窮。長為蕣花光曉日，誰知團扇送秋風。黃金買賦心徒切，清路飛塵信莫通。",
      "閑憑玉欄思舊事，幾回春暮泣殘紅。"
    ]
  },
  {
    "volume": 688,
    "sequence": 22,
    "title": "秋夕寓居精舍書事",
    "author": "盧汝弼",
    "content": [
      "葉滿苔階杵滿城，此中多恨恨難平。疏簷看織蠨蛸網，暗隙愁聽蟋蟀聲。醉臥欲拋羈客思，夢歸偏動故鄉情。",
      "覺來獨步長廊下，半夜西風吹月明。"
    ]
  },
  {
    "volume": 688,
    "sequence": 23,
    "title": "聞雁",
    "author": "盧汝弼",
    "content": [
      "秋風蕭瑟靜埃氛，邊雁迎風響咽群。瀚海應嫌霜下早，湘川偏愛草初熏。蘆洲宿處依沙岸，榆塞飛時度晚雲。",
      "何處最添羈客恨，竹窗殘月酒醒聞。"
    ]
  },
  {
    "volume": 688,
    "sequence": 24,
    "title": "鴛鴦",
    "author": "盧汝弼",
    "content": [
      "雙浮雙浴傍苔磯，蓼浦蘭皋繡帳幃。長羨鷺鷥能潔白，不隨鸂鶒鬥毛衣。霞侵綠渚香衾暖，樓倚青雲殿瓦飛。",
      "應笑隨陽沙漠雁，洞庭煙暖又思歸。"
    ]
  },
  {
    "volume": 688,
    "sequence": 25,
    "title": "和李秀才邊庭四時怨",
    "author": "盧汝弼",
    "content": [
      "春風昨夜到榆關，故國煙花想已殘。",
      "少婦不知歸不得，朝朝應上望夫山。",
      "盧龍塞外草初肥，雁乳平蕪曉不飛。",
      "鄉國近來音信斷，至今猶自著寒衣。",
      "八月霜飛柳半黃，蓬根吹斷雁南翔。",
      "隴頭流水關山月，泣上龍堆望故鄉。",
      "朔風吹雪透刀瘢，飲馬長城窟更寒。",
      "半夜火來知有敵，一時齊保賀蘭山。"
    ]
  }
]