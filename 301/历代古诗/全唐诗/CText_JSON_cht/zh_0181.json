[
  {
    "volume": 181,
    "sequence": 1,
    "title": "安州應城玉女湯作",
    "author": "李白",
    "content": [
      "神女歿幽境，湯池流大川。陰陽結炎炭，造化開靈泉。",
      "地底爍朱火，沙傍歊素煙。沸珠躍明月，皎鏡函空天。",
      "氣浮蘭芳滿，色漲桃花然。精覽萬殊入，潛行七澤連。",
      "愈疾功莫尚，變盈道乃全。濯濯氣清泚，晞發弄潺湲。",
      "散下楚王國，分澆宋玉田。可以奉巡幸，奈何隔窮偏。",
      "獨隨朝宗水，赴海輸微涓。"
    ]
  },
  {
    "volume": 181,
    "sequence": 2,
    "title": "之廣陵宿常二南郭幽居",
    "author": "李白",
    "content": [
      "綠水接柴門，有如桃花源。忘憂或假草，滿院羅叢萱。",
      "暝色湖上來，微雨飛南軒。故人宿茅宇，夕鳥棲楊園。",
      "還惜詩酒別，深為江海言。明朝廣陵道，獨憶此傾樽。"
    ]
  },
  {
    "volume": 181,
    "sequence": 3,
    "title": "夜下征虜亭",
    "author": "李白",
    "content": [
      "船下廣陵去，月明征虜亭。山花如繡頰，江火似流螢。"
    ]
  },
  {
    "volume": 181,
    "sequence": 4,
    "title": "下途歸石門舊居",
    "author": "李白",
    "content": [
      "吳山高，越水清，握手無言傷別情。將欲辭君掛帆去，離魂不散煙郊樹。此心鬱悵誰能論，有愧叨承國士恩。",
      "雲物共傾三月酒，歲時同餞五侯門。羨君素書嘗滿案，含丹照白霞色爛。餘嘗學道窮冥筌，夢中往往遊仙山。",
      "何當脫屣謝時去，壺中別有日月天。俯仰人間易凋朽，鐘峰五雲在軒牖。惜別愁窺玉女窗，歸來笑把洪崖手。",
      "隱居寺，隱居山，陶公煉液棲其間。靈神閉氣昔登攀，恬然但覺心緒閑。數人不知幾甲子，昨夜猶帶冰霜顏。",
      "我離雖則歲物改，如今了然失所在。別君莫道不盡歡，懸知樂客遙相待。石門流水遍桃花，我亦曾到秦人家。",
      "不知何處得雞豕，就中仍見繁桑麻。翛然遠與世事間，裝鸞駕鶴又複遠。何必長從七貴游，勞生徒聚萬金產。",
      "挹君去，長相思，雲遊雨散從此辭。欲知悵別心易苦，向暮春風楊柳絲。"
    ]
  },
  {
    "volume": 181,
    "sequence": 5,
    "title": "客中行",
    "author": "李白",
    "content": [
      "蘭陵美酒鬱金香，玉碗盛來琥珀光。",
      "但使主人能醉客，不知何處是他鄉。"
    ]
  },
  {
    "volume": 181,
    "sequence": 6,
    "title": "太原早秋",
    "author": "李白",
    "content": [
      "歲落眾芳歇，時當大火流。霜威出塞早，雲色渡河秋。",
      "夢繞邊城月，心飛故國樓。思歸若汾水，無日不悠悠。"
    ]
  },
  {
    "volume": 181,
    "sequence": 7,
    "title": "奔亡道中五首",
    "author": "李白",
    "content": [
      "蘇武天山上，田橫海島邊。萬重關塞斷，何日是歸年。",
      "亭伯去安在，李陵降未歸。愁容變海色，短服改胡衣。",
      "談笑三軍卻，交遊七貴疏。仍留一隻箭，未射魯連書。",
      "函谷如玉關，幾時可生還。洛陽為易水，嵩岳是燕山。",
      "俗變羌胡語，人多沙塞顏。申包惟慟哭，七日鬢毛斑。",
      "淼淼望湖水，青青蘆葉齊。歸心落何處，日沒大江西。",
      "歇馬傍春草，欲行遠道迷。誰忍子規鳥，連聲向我啼。"
    ]
  },
  {
    "volume": 181,
    "sequence": 8,
    "title": "郢門秋懷",
    "author": "李白",
    "content": [
      "郢門一為客，巴月三成弦。朔風正搖落，行子愁歸旋。",
      "杳杳山外日，茫茫江上天。人迷洞庭水，雁度瀟湘煙。",
      "清曠諧宿好，緇磷及此年。百齡何蕩漾，萬化相推遷。",
      "空謁蒼梧帝，徒尋溟海仙。已聞蓬海淺，豈見三桃圓。",
      "倚劍增浩歎，捫襟還自憐。終當遊五湖，濯足滄浪泉。"
    ]
  },
  {
    "volume": 181,
    "sequence": 9,
    "title": "至鴨欄驛上白馬磯，贈裴侍禦",
    "author": "李白",
    "content": [
      "側疊萬古石，橫為白馬磯。亂流若電轉，舉棹揚珠輝。",
      "臨驛卷緹幕，升常接繡衣。情親不避馬，為我解霜威。"
    ]
  },
  {
    "volume": 181,
    "sequence": 10,
    "title": "荊門浮舟望蜀江",
    "author": "李白",
    "content": [
      "春水月峽來，浮舟望安極。正是桃花流，依然錦江色。",
      "江色綠且明，茫茫與天平。逶迤巴山盡，搖曳楚雲行。",
      "雪照聚沙雁，花飛出穀鶯。芳洲卻已轉，碧樹森森迎。",
      "流目浦煙夕，揚帆海月生。江陵識遙火，應到渚宮城。"
    ]
  },
  {
    "volume": 181,
    "sequence": 11,
    "title": "上三峽",
    "author": "李白",
    "content": [
      "巫山夾青天，巴水流若茲。巴水忽可盡，青天無到時。",
      "三朝上黃牛，三暮行太遲。三朝又三暮，不覺鬢成絲。"
    ]
  },
  {
    "volume": 181,
    "sequence": 12,
    "title": "自巴東舟行經瞿唐峽，登巫山最高峰，晚還題壁",
    "author": "李白",
    "content": [
      "江行幾千里，海月十五圓。始經瞿塘峽，遂步巫山巔。",
      "巫山高不窮，巴國盡所曆。日邊攀垂蘿，霞外倚穹石。",
      "飛步淩絕頂，極目無纖煙。卻顧失丹壑，仰觀臨青天。",
      "青天若可捫，銀漢去安在。望雲知蒼梧，記水辨瀛海。",
      "周遊孤光晚，曆覽幽意多。積雪照空穀，悲風鳴森柯。",
      "歸途行欲曛，佳趣尚未歇。江寒早啼猿，松暝已吐月。",
      "月色何悠悠，清猿響啾啾。辭山不忍聽，揮策還孤舟。"
    ]
  },
  {
    "volume": 181,
    "sequence": 13,
    "title": "早發白帝城",
    "author": "李白",
    "content": [
      "朝辭白帝彩雲間，千里江陵一日還。",
      "兩岸猿聲啼不盡，輕舟已過萬重山。"
    ]
  },
  {
    "volume": 181,
    "sequence": 14,
    "title": "秋下荊門",
    "author": "李白",
    "content": [
      "霜落荊門江樹空，布帆無恙掛秋風。",
      "此行不為鱸魚鱠，自愛名山入剡中。"
    ]
  },
  {
    "volume": 181,
    "sequence": 15,
    "title": "江行寄遠",
    "author": "李白",
    "content": [
      "刳木出吳楚，危槎百餘尺。疾風吹片帆，日暮千里隔。",
      "別時酒猶在，已為異鄉客。思君不可得，愁見江水碧。"
    ]
  },
  {
    "volume": 181,
    "sequence": 16,
    "title": "宿五松山下荀媼家",
    "author": "李白",
    "content": [
      "我宿五松下，寂寥無所歡。田家秋作苦，鄰女夜舂寒。",
      "跪進雕胡飯，月光明素盤。令人慚漂母，三謝不能餐。"
    ]
  },
  {
    "volume": 181,
    "sequence": 17,
    "title": "下涇縣陵陽溪至澀灘",
    "author": "李白",
    "content": [
      "澀灘鳴嘈嘈，兩山足猿猱。白波若卷雪，側足不容舠。",
      "漁子與舟人，撐折萬張篙。"
    ]
  },
  {
    "volume": 181,
    "sequence": 18,
    "title": "下陵陽沿高溪三門六剌灘",
    "author": "李白",
    "content": [
      "三門橫峻灘，六剌走波瀾。石驚虎伏起，水狀龍縈盤。",
      "何慚七裏瀨，使我欲垂竿。"
    ]
  },
  {
    "volume": 181,
    "sequence": 19,
    "title": "夜泊黃山，聞殷十四吳吟",
    "author": "李白",
    "content": [
      "昨夜誰為吳會吟，風生萬壑振空林。龍驚不敢水中臥，猿嘯時聞岩下音。我宿黃山碧溪月，聽之卻罷松間琴。",
      "朝來果是滄洲逸，酤酒醍盤飯霜栗。半酣更發江海聲，客愁頓向杯中失。"
    ]
  },
  {
    "volume": 181,
    "sequence": 20,
    "title": "宿鰕湖",
    "author": "李白",
    "content": [
      "雞鳴發黃山，暝投鰕湖宿。白雨映寒山，森森似銀竹。",
      "提攜采鉛客，結荷水邊沐。半夜四天開，星河爛人目。",
      "明晨大樓去，岡隴多屈伏。當與持斧翁，前溪伐雲木。"
    ]
  },
  {
    "volume": 181,
    "sequence": 21,
    "title": "西施",
    "author": "李白",
    "content": [
      "西施越溪女，出自苧蘿山。秀色掩今古，荷花羞玉顏。",
      "浣紗弄碧水，自與清波閑。皓齒信難開，沉吟碧雲間。",
      "勾踐征絕豔，揚蛾入吳關。提攜館娃宮，杳渺詎可攀。",
      "一破夫差國，千秋竟不還。"
    ]
  },
  {
    "volume": 181,
    "sequence": 22,
    "title": "王右軍",
    "author": "李白",
    "content": [
      "右軍本清真，瀟灑出風塵。山陰過羽客，愛此好鵝賓。",
      "掃素寫道經，筆精妙入神。書罷籠鵝去，何曾別主人。"
    ]
  },
  {
    "volume": 181,
    "sequence": 23,
    "title": "上元夫人",
    "author": "李白",
    "content": [
      "上元誰夫人，偏得王母嬌。嵯峨三角髻，餘發散垂腰。",
      "裘披青毛錦，身著赤霜袍。手提嬴女兒，閑與鳳吹簫。",
      "眉語兩自笑，忽然隨風飄。"
    ]
  },
  {
    "volume": 181,
    "sequence": 24,
    "title": "蘇台覽古",
    "author": "李白",
    "content": [
      "舊苑荒台楊柳新，菱歌清唱不勝春。",
      "只今惟有西江月，曾照吳王宮裏人。"
    ]
  },
  {
    "volume": 181,
    "sequence": 25,
    "title": "越中覽古",
    "author": "李白",
    "content": [
      "越王勾踐破吳歸，義士還鄉盡錦衣。",
      "宮女如花滿春殿，只今惟有鷓鴣飛。"
    ]
  },
  {
    "volume": 181,
    "sequence": 26,
    "title": "商山四皓",
    "author": "李白",
    "content": [
      "白髮四老人，昂藏南山側。偃臥松雪間，冥翳不可識。",
      "雲窗拂青靄，石壁橫翠色。龍虎方戰爭，於焉自休息。",
      "秦人失金鏡，漢祖升紫極。陰虹濁太陽，前星遂淪匿。",
      "一行佐明聖，倏起生羽翼。功成身不居，舒卷在胸臆。",
      "窅冥合元化，茫昧信難測。飛聲塞天衢，萬古仰遺則。"
    ]
  },
  {
    "volume": 181,
    "sequence": 27,
    "title": "過四皓墓",
    "author": "李白",
    "content": [
      "我行至商洛，幽獨訪神仙。園綺複安在，雲蘿尚宛然。",
      "荒涼千古跡，蕪沒四墳連。伊昔煉金鼎，何年閉玉泉。",
      "隴寒惟有月，松古漸無煙。木魅風號去，山精雨嘯旋。",
      "紫芝高詠罷，青史舊名傳。今日並如此，哀哉信可憐。"
    ]
  },
  {
    "volume": 181,
    "sequence": 28,
    "title": "峴山懷古",
    "author": "李白",
    "content": [
      "訪古登峴首，憑高眺襄中。天清遠峰出，水落寒沙空。",
      "弄珠見遊女，醉酒懷山公。感歎發秋興，長松鳴夜風。"
    ]
  },
  {
    "volume": 181,
    "sequence": 29,
    "title": "蘇武",
    "author": "李白",
    "content": [
      "蘇武在匈奴，十年持漢節。白雁上林飛，空傳一書劄。",
      "牧羊邊地苦，落日歸心絕。渴飲月窟冰，饑餐天上雪。",
      "東還沙塞遠，北愴河梁別。泣把李陵衣，相看淚成血。"
    ]
  },
  {
    "volume": 181,
    "sequence": 30,
    "title": "經下邳圯橋懷張子房",
    "author": "李白",
    "content": [
      "子房未虎嘯，破產不為家。滄海得壯士，椎秦博浪沙。",
      "報韓雖不成，天地皆振動。潛匿遊下邳，豈曰非智勇。",
      "我來圯橋上，懷古欽英風。惟見碧流水，曾無黃石公。",
      "歎息此人去，蕭條徐泗空。"
    ]
  },
  {
    "volume": 181,
    "sequence": 31,
    "title": "金陵三首",
    "author": "李白",
    "content": [
      "晉家南渡日，此地舊長安。地即帝王宅，山為龍虎盤。",
      "金陵空壯觀，天塹淨波瀾。醉客回橈去，吳歌且自歡。",
      "地擁金陵勢，城回江水流。當時百萬戶，夾道起朱樓。",
      "亡國生春草，離宮沒古丘。空餘後湖月，波上對江州。",
      "六代興亡國，三杯為爾歌。苑方秦地少，山似洛陽多。",
      "古殿吳花草，深宮晉綺羅。並隨人事滅，東逝與滄波。"
    ]
  },
  {
    "volume": 181,
    "sequence": 32,
    "title": "秋夜板橋浦泛月獨酌懷謝脁",
    "author": "李白",
    "content": [
      "天上何所有，迢迢白玉繩。斜低建章闕，耿耿對金陵。",
      "漢水舊如練，霜江夜清澄。長川瀉落月，洲渚曉寒凝。",
      "獨酌板橋浦，古人誰可征。玄暉難再得，灑酒氣填膺。"
    ]
  },
  {
    "volume": 181,
    "sequence": 33,
    "title": "入彭蠡經松門觀石鏡，緬懷謝康樂題詩書遊覽之志",
    "author": "李白",
    "content": [
      "謝公之彭蠡，因此遊松門。余方窺石鏡，兼得窮江源。",
      "將欲繼風雅，豈徒清心魂。前賞逾所見，後來道空存。",
      "況屬臨泛美，而無洲渚喧。漾水向東去，漳流直南奔。",
      "空蒙三川夕，回合千里昏。青桂隱遙月，綠楓鳴愁猿。",
      "水碧或可采，金精秘莫論。吾將學仙去，冀與琴高言。"
    ]
  },
  {
    "volume": 181,
    "sequence": 34,
    "title": "廬江主人婦",
    "author": "李白",
    "content": [
      "孔雀東飛何處棲，廬江小吏仲卿妻。",
      "為客裁縫君自見，城烏獨宿夜空啼。"
    ]
  },
  {
    "volume": 181,
    "sequence": 35,
    "title": "陪宋中丞武昌夜飲懷古",
    "author": "李白",
    "content": [
      "清景南樓夜，風流在武昌。庾公愛秋月，乘興坐胡床。",
      "龍笛吟寒水，天河落曉霜。我心還不淺，懷古醉餘觴。"
    ]
  },
  {
    "volume": 181,
    "sequence": 36,
    "title": "望鸚鵡洲懷禰衡",
    "author": "李白",
    "content": [
      "魏帝營八極，蟻觀一禰衡。黃祖鬥筲人，殺之受惡名。",
      "吳江賦鸚鵡，落筆超群英。鏘鏘振金玉，句句欲飛鳴。",
      "鷙鶚啄孤鳳，千春傷我情。五嶽起方寸，隱然詎可平。",
      "才高竟何施，寡識冒天刑。至今芳洲上，蘭蕙不忍生。"
    ]
  },
  {
    "volume": 181,
    "sequence": 37,
    "title": "宿巫山下",
    "author": "李白",
    "content": [
      "昨夜巫山下，猿聲夢裏長。桃花飛綠水，三月下瞿塘。",
      "雨色風吹去，南行拂楚王。高丘懷宋玉，訪古一沾裳。"
    ]
  },
  {
    "volume": 181,
    "sequence": 38,
    "title": "金陵白楊十字巷",
    "author": "李白",
    "content": [
      "白楊十字巷，北夾湖溝道。不見吳時人，空生唐年草。",
      "天地有反復，宮城盡傾倒。六帝餘古丘，樵蘇泣遺老。"
    ]
  },
  {
    "volume": 181,
    "sequence": 39,
    "title": "謝公亭",
    "author": "李白",
    "content": [
      "謝公離別處，風景每生愁。客散青天月，山空碧水流。",
      "池花春映日，窗竹夜鳴秋。今古一相接，長歌懷舊遊。"
    ]
  },
  {
    "volume": 181,
    "sequence": 40,
    "title": "紀南陵題五松山",
    "author": "李白",
    "content": [
      "聖達有去就，潛光愚其德。魚與龍同池，龍去魚不測。",
      "當時版築輩，豈知傅說情。一朝和殷羹，光氣為列星。",
      "伊尹生空桑，捐庖佐皇極。桐宮放太甲，攝政無愧色。",
      "三年帝道明，委質終輔翼。曠哉至人心，萬古可為則。",
      "時命或大繆，仲尼將奈何。鸞鳳忽覆巢，麒麟不來過。",
      "龜山蔽魯國，有斧且無柯。歸來歸去來，宵濟越洪波。"
    ]
  },
  {
    "volume": 181,
    "sequence": 41,
    "title": "夜泊牛渚懷古",
    "author": "李白",
    "content": [
      "牛渚西江夜，青天無片雲。登舟望秋月，空憶謝將軍。",
      "余亦能高詠，斯人不可聞。明朝掛帆席，楓葉落紛紛。"
    ]
  },
  {
    "volume": 181,
    "sequence": 42,
    "title": "姑孰十詠：姑孰溪",
    "author": "李白",
    "content": [
      "愛此溪水閑，乘流興無極。漾楫怕鷗驚，垂竿待魚食。",
      "波翻曉霞影，岸疊春山色。何處浣紗人，紅顏未相識。"
    ]
  },
  {
    "volume": 181,
    "sequence": 43,
    "title": "姑孰十詠：丹陽湖",
    "author": "李白",
    "content": [
      "湖與元氣連，風波浩難止。天外賈客歸，雲間片帆起。",
      "龜游蓮葉上，鳥宿蘆花裏。少女棹歸舟，歌聲逐流水。"
    ]
  },
  {
    "volume": 181,
    "sequence": 44,
    "title": "姑孰十詠：謝公宅",
    "author": "李白",
    "content": [
      "青山日將暝，寂寞謝公宅。竹裏無人聲，池中虛月白。",
      "荒庭衰草遍，廢井蒼苔積。惟有清風閑，時時起泉石。"
    ]
  },
  {
    "volume": 181,
    "sequence": 45,
    "title": "姑孰十詠：陵歊台",
    "author": "李白",
    "content": [
      "曠望登古台，台高極人目。疊嶂列遠空，雜花間平陸。",
      "閑雲入窗牖，野翠生松竹。欲覽碑上文，苔侵豈堪讀。"
    ]
  },
  {
    "volume": 181,
    "sequence": 46,
    "title": "姑孰十詠：桓公井",
    "author": "李白",
    "content": [
      "桓公名已古，廢井曾未竭。石甃冷蒼苔，寒泉湛孤月。",
      "秋來桐暫落，春至桃還發。路遠人罕窺，誰能見清澈。"
    ]
  },
  {
    "volume": 181,
    "sequence": 47,
    "title": "姑孰十詠：慈姥竹",
    "author": "李白",
    "content": [
      "野竹攢石生，含煙映江島。翠色落波深，虛聲帶寒早。",
      "龍吟曾未聽，鳳曲吹應好。不學蒲柳凋，貞心嘗自保。"
    ]
  },
  {
    "volume": 181,
    "sequence": 48,
    "title": "姑孰十詠：望夫山",
    "author": "李白",
    "content": [
      "顒望臨碧空，怨情感離別。江草不知愁，岩花但爭發。",
      "雲山萬重隔，音信千里絕。春去秋複來，相思幾時歇。"
    ]
  },
  {
    "volume": 181,
    "sequence": 49,
    "title": "姑孰十詠：牛渚磯",
    "author": "李白",
    "content": [
      "絕壁臨巨川，連峰勢相向。亂石流洑間，回波自成浪。",
      "但驚群木秀，莫測精靈狀。更聽猿夜啼，憂心醉江上。"
    ]
  },
  {
    "volume": 181,
    "sequence": 50,
    "title": "姑孰十詠：靈墟山",
    "author": "李白",
    "content": [
      "丁令辭世人，拂衣向仙路。伏煉九丹成，方隨五雲去。",
      "松蘿蔽幽洞，桃杏深隱處。不知曾化鶴，遼海歸幾度。"
    ]
  },
  {
    "volume": 181,
    "sequence": 51,
    "title": "姑孰十詠：天門山",
    "author": "李白",
    "content": [
      "迥出江山上，雙峰自相對。岸映松色寒，石分浪花碎。",
      "參差遠天際，縹緲晴霞外。落日舟去遙，回首沉青靄。"
    ]
  }
]