[
  {
    "volume": 706,
    "sequence": 1,
    "title": "塞上",
    "author": "黃滔",
    "content": [
      "掘地破重城，燒山搜伏兵。金徽互嗚咽，玉笛自淒清。",
      "使發西都聳，塵空北嶽橫。長河涉有路，曠野宿無程。",
      "沙雨黃鶯囀，轅門青草生。馬歸秦苑牧，人在虜雲耕。",
      "落日牛羊聚，秋風鼓角鳴。如何漢天子，青塚杳含情。"
    ]
  },
  {
    "volume": 706,
    "sequence": 2,
    "title": "寄獻梓橦山侯侍禦",
    "author": "黃滔",
    "content": [
      "漢宮行廟略，簪笏落民間。直道三湘水，高情四皓山。",
      "賜衣僧脫去，奏表主批還。地得松蘿塢，泉通雨雪灣。",
      "東門添故事，南省缺新班。片石秋從露，幽窗夜不關。",
      "夢餘蟾隱映，吟次鳥綿蠻。可惜相如作，當時事悉閑。"
    ]
  },
  {
    "volume": 706,
    "sequence": 3,
    "title": "壬癸歲書情",
    "author": "黃滔",
    "content": [
      "故園招隱客，應便笑無成。謁帝逢移國，投文值用兵。",
      "孤松憐鶴在，疏柳惡蟬鳴。匹馬迷歸處，青雲失曩情。",
      "江頭寒夜宿，壟上歉年耕。冠蓋新人物，漁樵舊弟兄。",
      "易生唯白髮，難立是浮名。惆悵灞橋路，秋風誰入行。"
    ]
  },
  {
    "volume": 706,
    "sequence": 4,
    "title": "河南府試秋夕聞新雁",
    "author": "黃滔",
    "content": [
      "湘南飛去日，薊北乍驚秋。叫出隴雲夜，聞為客子愁。",
      "一聲初觸夢，半白已侵頭。旅館移欹枕，江城起倚樓。",
      "餘燈依古壁，片月下滄洲。寂聽良宵徹，躊躇感歲流。"
    ]
  },
  {
    "volume": 706,
    "sequence": 5,
    "title": "省試奉詔漲曲江池",
    "author": "黃滔",
    "content": [
      "地脈寒來淺，恩波住後新。引將諸派水，別貯大都春。",
      "幽咽疏通處，清泠迸入辰。漸平連杏岸，旋闊映樓津。",
      "沙沒迷行徑，洲寬恣躍鱗。願當舟楫便，一附濟川人。"
    ]
  },
  {
    "volume": 706,
    "sequence": 6,
    "title": "題宣一僧正院",
    "author": "黃滔",
    "content": [
      "五級淩虛塔，三生落發師。都僧須有托，孤嶠遂無期。",
      "井邑焚香待，君侯減俸資。山衣隨疊破，萊骨逐年羸。",
      "茶取寒泉試，松於遠澗移。吾曹來頂手，不合不題詩。"
    ]
  },
  {
    "volume": 706,
    "sequence": 7,
    "title": "和吳學士對春雪獻韋令公次韻",
    "author": "黃滔",
    "content": [
      "春雪下盈空，翻疑臘未窮。連天寧認月，墮地屢兼風。",
      "忽誤邊沙上，應平火嶺中。林間妨走獸，雲際落飛鴻。",
      "梁苑還吟客，齊都省創宮。掩扉皆墐北，移律愧居東。",
      "書幌飄全濕，茶鐺入旋融。奔川半留滯，疊樹互玲瓏。",
      "出戶行瑤砌，開園見粉叢。高才興詠處，真宰答殊功。"
    ]
  },
  {
    "volume": 706,
    "sequence": 8,
    "title": "省試一一吹竽",
    "author": "黃滔",
    "content": [
      "齊竽今曆試，真偽不難知。欲使聲聲別，須令個個吹。",
      "後先無錯雜，能否立參差。次第教單進，宮商乃異宜。",
      "凡音皆竄跡，至藝始呈奇。以此論文學，終憑一一窺。"
    ]
  },
  {
    "volume": 706,
    "sequence": 9,
    "title": "明月照高樓",
    "author": "黃滔",
    "content": [
      "月滿長空朗，樓侵碧落橫。波文流藻井，桂魄拂雕楹。",
      "深鑒羅紈薄，寒搜戶牖清。冰鋪梁燕噤，霜覆瓦松傾。",
      "卓午收全影，斜懸轉半明。佳人當此夕，多少別離情。"
    ]
  },
  {
    "volume": 706,
    "sequence": 10,
    "title": "廣州試越台懷古",
    "author": "黃滔",
    "content": [
      "南越千年事，興懷一旦來。歌鐘非舊俗，煙月有層台。",
      "北望人何在，東流水不回。吹窗風雜瘴，沾檻雨經梅。",
      "壯氣曾難揖，空名信可哀。不堪登覽處，花落與花開。"
    ]
  },
  {
    "volume": 706,
    "sequence": 11,
    "title": "襄州試白雲歸帝鄉",
    "author": "黃滔",
    "content": [
      "杳杳複霏霏，應緣有所依。不言天路遠，終望帝鄉歸。",
      "高嶽和霜過，遙關帶月飛。漸憐雙闕近，寧恨眾山違。",
      "陣觸銀河亂，光連粉署微。旅人隨計日，自笑比麻衣。"
    ]
  },
  {
    "volume": 706,
    "sequence": 12,
    "title": "省試內出白鹿宣示百官",
    "author": "黃滔",
    "content": [
      "上瑞何曾乏，毛群表色難。推於五靈少，宣示百寮觀。",
      "形奪場駒潔，光交月兔寒。已馴瑤草別，孤立雪花團。",
      "戴豸慚端士，抽毫躍史官。貴臣歌詠日，皆作白麟看。"
    ]
  },
  {
    "volume": 706,
    "sequence": 13,
    "title": "出關言懷",
    "author": "黃滔",
    "content": [
      "又乞書題出，關西謁列侯。寄家僧許嶽，釣浦雨移洲。",
      "賣馬登長陸，沾衣逐勝遊。菜腸終日餒，霜鬢度年秋。",
      "詩苦無人愛，言公是世仇。卻憐庭際草，中有號忘憂。"
    ]
  },
  {
    "volume": 706,
    "sequence": 14,
    "title": "壺公山",
    "author": "黃滔",
    "content": [
      "八面峰巒秀，孤高可偶然。數人遊頂上，滄海見東邊。",
      "不信無靈洞，相傳有古仙。橘如珠夏在，池象月垂穿。",
      "仿佛嘗聞樂，岧嶢半插天。山寒徹三伏，松偃出千年。",
      "樵牧時迷所，倉箱歲疊川。嚴祠風雨管，怪木薜蘿纏。",
      "青草方中藥，蒼苔石裏錢。瓊津流乳竇，春色駐芝田。",
      "烏兔中時近，龍蛇蟄處膻。嘉名光列土，秀氣產群賢。",
      "瀑鎖瑤台路，溪升釣浦船。鼇頭擎恐沒，地軸壓應旋。",
      "蠲疾寒甘露，藏珍起瑞煙。畫工飛夢寐，詩客寄林泉。",
      "掘地多雲母，緣霜欠木綿。井通鰍吐脈，僧隔虎棲禪。",
      "危磴千尋拔，奇花四季鮮。鶴歸懸圃少，鳳下碧梧偏。",
      "桃易炎涼熟，茶推醉醒煎。村家蒙棗栗，俗骨爽猿蟬。",
      "谷語升喬鳥，陂開共蒂蓮。落楓丹葉舞，新蕨紫芽拳。",
      "翠竹雕羌笛，懸藤煮蜀箋。白雲長掩映，流水別潺湲。",
      "作賦前儒闕，沖虛南國先。省郎求牧看，野老葺齋眠。",
      "寺立興衰創，碑須一二鐫。清吟思卻隱，簪紱奈縈牽。"
    ]
  },
  {
    "volume": 706,
    "sequence": 15,
    "title": "和王舍人、崔補闕題天王寺",
    "author": "黃滔",
    "content": [
      "郭內青山寺，難論此崛奇。白雲生院落，流水下城池。",
      "石像雷霆啟，江沙鼎鼐期。岳僧來坐夏，秦客會題詩。",
      "岡轉泉根滑，門升蘚級危。紫微今日句，黃絹昔年碑。",
      "歇鶴松低閣，鳴蛩徑出籬。粉垣千堵束，金塔九層支。",
      "啼鳥笙簧韻，開花錦繡姿。清齋奔井邑，玄發剃熊羆。",
      "極浦征帆小，平蕪落日遲。風篁清卻暑，煙草綠無時。",
      "信士三公作，靈蹤四絕推。良游如不宿，明月擬何之。"
    ]
  },
  {
    "volume": 706,
    "sequence": 16,
    "title": "投翰長趙侍郎",
    "author": "黃滔",
    "content": [
      "禹門西面逐飄蓬，忽喜仙都得入蹤。賈氏許頻趨季虎，荀家因敢謁頭龍。手扶日月重輪起，數是乾坤正氣鐘。",
      "五色筆驅神出沒，八花磚接帝從容。詩酬禦制風騷古，論似人情鼎鼐濃。豈有地能先鳳掖，別無山更勝鼇峰。",
      "攀鴻日淺魂飛越，為鯉年深勢噞喁。澤國雨荒三徑草，秦關雪折一枝筇。吹成暖景猶葭律，引上纖蘿在嶽松。",
      "願向明朝薦幽滯，免教號泣觸登庸。"
    ]
  },
  {
    "volume": 706,
    "sequence": 17,
    "title": "鄜畤李相公",
    "author": "黃滔",
    "content": [
      "秦城擇日發征轅，齋戒來投節制尊。分虎名高初命相，攀龍跡下愧登門。夜聽謳詠銷塵夢，曉拜旌幢戰旅魂。",
      "華舍未開寧有礙，彩毫雖乏敢無言。生兼文武為人傑，出應乾坤靜帝閽。計吐六奇誰敢敵，學窮三略不須論。",
      "功高馬卸黃金甲，台迥賓歡白玉樽。九穗嘉禾垂綺陌，四時甘雨帶雕軒。推恩每覺東溟淺，吹律能令北陸暄。",
      "青草連沙無血濺，黃榆鎖塞有鶯翻。笙歌合遝春風郭，雞犬連延碧岫村。遊子不緣貪獻賦，永依棠樹托蓬根。"
    ]
  },
  {
    "volume": 706,
    "sequence": 18,
    "title": "成名後呈同年",
    "author": "黃滔",
    "content": [
      "業詩攻賦薦鄉書，二紀如鴻曆九衢。待得至公搜草澤，如從平陸到蓬壺。雖慚錦鯉成穿額，忝獲驪龍不寐珠。",
      "蒙楚數疑休下泣，師劉大喝已為盧。人間灰管供紅杏，天上煙花應白榆。一字連鑣巡甲族，千般唱罰賞皇都。",
      "名推顏柳題金塔，飲自燕秦索玉姝。退愧單寒終預此，敢將恩嶽怠斯須。"
    ]
  },
  {
    "volume": 706,
    "sequence": 19,
    "title": "投刑部裴郎中",
    "author": "黃滔",
    "content": [
      "兩榜驅牽別海涔，佗門不合覓知音。瞻恩雖隔雲雷賜，向主終知犬馬心。禮闈後人窺作鏡，廟堂前席待為霖。",
      "已齊日月懸千古，肯誤風塵使陸沉。拜首敢將誠吐血，蛻形唯待諾如金。愁聞南院看期到，恐被東牆舊恨侵。",
      "緇化衣空難抵雪，黑銷頭盡不勝簪。數行淚裏依投志，直比滄溟未是深。"
    ]
  },
  {
    "volume": 706,
    "sequence": 20,
    "title": "輦下寓題",
    "author": "黃滔",
    "content": [
      "對酒何曾醉，尋僧未覺閑。無人不惆悵，終日見南山。"
    ]
  },
  {
    "volume": 706,
    "sequence": 21,
    "title": "寄題崔校書郊舍",
    "author": "黃滔",
    "content": [
      "一片寒塘水，尋常立鷺鷥。主人貧愛客，沽酒往吟詩。"
    ]
  },
  {
    "volume": 706,
    "sequence": 22,
    "title": "秋思",
    "author": "黃滔",
    "content": [
      "碧嶂猿啼夜，新秋雨霽天。誰人愛明月，露坐洞庭船。"
    ]
  },
  {
    "volume": 706,
    "sequence": 23,
    "title": "芳草",
    "author": "黃滔",
    "content": [
      "澤國多芳草，年年長自春。應從屈平後，更苦不歸人。"
    ]
  },
  {
    "volume": 706,
    "sequence": 24,
    "title": "輦下書事",
    "author": "黃滔",
    "content": [
      "北闕新王業，東城入羽書。秋風滿林起，誰道有鱸魚。"
    ]
  },
  {
    "volume": 706,
    "sequence": 25,
    "title": "入關言懷",
    "author": "黃滔",
    "content": [
      "背將蹤跡向京師，出在先春入後時。",
      "落日灞橋飛雪裏，已聞南院有看期。"
    ]
  },
  {
    "volume": 706,
    "sequence": 26,
    "title": "過長江",
    "author": "黃滔",
    "content": [
      "曾搜景象恐通神，地下還應有主人。",
      "若把長江比湘浦，離騷不合自靈均。"
    ]
  },
  {
    "volume": 706,
    "sequence": 27,
    "title": "題靈峰僧院",
    "author": "黃滔",
    "content": [
      "系馬松間不忍歸，數巡香茗一枰棋。",
      "擬登絕頂留人宿，猶待滄溟月滿時。"
    ]
  },
  {
    "volume": 706,
    "sequence": 28,
    "title": "司馬長卿",
    "author": "黃滔",
    "content": [
      "一自梁園失意回，無人知有掞天才。",
      "漢宮不鎖陳皇后，誰肯量金買賦來。"
    ]
  },
  {
    "volume": 706,
    "sequence": 29,
    "title": "歸思",
    "author": "黃滔",
    "content": [
      "薊北風煙空漢月，湘南雲水半蠻邊。",
      "寒為旅雁暖還去，秦越離家可十年。"
    ]
  },
  {
    "volume": 706,
    "sequence": 30,
    "title": "東林寺貫休上人篆隸題詩",
    "author": "黃滔",
    "content": [
      "師名自越徹秦中，秦越難尋師所從。",
      "墨蹟兩般詩一首，香爐峰下似相逢。"
    ]
  },
  {
    "volume": 706,
    "sequence": 31,
    "title": "寓江州李使君",
    "author": "黃滔",
    "content": [
      "使君曾被蟬聲苦，每見詞文即為愁。",
      "況是楚江鴻到後，可堪西望發孤舟。"
    ]
  },
  {
    "volume": 706,
    "sequence": 32,
    "title": "游南寓題",
    "author": "黃滔",
    "content": [
      "江山節被雪霜遺，毒草過秋未擬衰。",
      "天不當時命鄒衍，亦將寒律入南吹。"
    ]
  },
  {
    "volume": 706,
    "sequence": 33,
    "title": "和同年趙先輩觀文",
    "author": "黃滔",
    "content": [
      "玉兔輪中方是樹，金鼇頂上別無山。",
      "雖然回首見煙水，事主酬恩難便閑。"
    ]
  },
  {
    "volume": 706,
    "sequence": 34,
    "title": "出京別同年",
    "author": "黃滔",
    "content": [
      "一枝仙桂已攀援，歸去煙濤浦口村。",
      "雖恨別離還有意，槐花黃日出青門。"
    ]
  },
  {
    "volume": 706,
    "sequence": 35,
    "title": "木芙蓉三首",
    "author": "黃滔",
    "content": [
      "黃鳥啼煙二月朝，若教開即牡丹饒。",
      "天嫌青帝恩光盛，留與秋風雪寂寥。",
      "卻假青腰女剪成，綠羅囊綻彩霞呈。",
      "誰憐不及黃花菊，只遇陶潛便得名。",
      "須到露寒方有態，為經霜裛稍無香。",
      "移根若在秦宮裏，多少佳人泣曉妝。"
    ]
  },
  {
    "volume": 706,
    "sequence": 36,
    "title": "九日",
    "author": "黃滔",
    "content": [
      "陽數重時陰數殘，露濃風硬欲成寒。",
      "莫言黃菊花開晚，獨佔樽前一日歡。"
    ]
  },
  {
    "volume": 706,
    "sequence": 37,
    "title": "夏州道中",
    "author": "黃滔",
    "content": [
      "隴雁南飛河水流，秦城千里忍回頭。",
      "征行渾與求名背，九月中旬往夏州。"
    ]
  },
  {
    "volume": 706,
    "sequence": 38,
    "title": "經慈州感謝郎中",
    "author": "黃滔",
    "content": [
      "金聲乃是古詩流，況有池塘春草儔。",
      "莫遣宣城獨垂號，雲山彼此謝公遊。"
    ]
  },
  {
    "volume": 706,
    "sequence": 39,
    "title": "寓題",
    "author": "黃滔",
    "content": [
      "吳中煙水越中山，莫把漁樵謾自寬。",
      "歸泛扁舟可容易，五湖高士是拋官。"
    ]
  },
  {
    "volume": 706,
    "sequence": 40,
    "title": "寄宋明府",
    "author": "黃滔",
    "content": [
      "北闕秋期南國身，重關煙月五溪雲。",
      "風蟬已有數聲急，賴在陶家柳下聞。"
    ]
  },
  {
    "volume": 706,
    "sequence": 41,
    "title": "靈均",
    "author": "黃滔",
    "content": [
      "莫問靈均昔日游，江籬春盡岸楓秋。",
      "至今此事何人雪，月照楚山湘水流。"
    ]
  },
  {
    "volume": 706,
    "sequence": 42,
    "title": "馬嵬",
    "author": "黃滔",
    "content": [
      "錦江晴碧劍鋒奇，合有千年降聖時。",
      "天意從來知幸蜀，不關胎禍自蛾眉。"
    ]
  },
  {
    "volume": 706,
    "sequence": 43,
    "title": "和陳先輩陪陸舍人春日游曲江",
    "author": "黃滔",
    "content": [
      "劉超遊召郤詵陪，為憶池亭舊賞來。",
      "紅杏花旁見山色，詩成因觸鼓聲回。"
    ]
  },
  {
    "volume": 706,
    "sequence": 44,
    "title": "花",
    "author": "黃滔",
    "content": [
      "莫道顏色如渥丹，莫道馨香過蕖蘭。",
      "東風吹綻還吹落，明日誰為今日看。"
    ]
  },
  {
    "volume": 706,
    "sequence": 45,
    "title": "捲簾",
    "author": "黃滔",
    "content": [
      "綠鬟侍女手纖纖，新捧嫦娥出素蟾。",
      "衛玠官高難久立，莫辭雙卷水精簾。"
    ]
  },
  {
    "volume": 706,
    "sequence": 46,
    "title": "啟帳",
    "author": "黃滔",
    "content": [
      "得人憎定繡芙蓉，愛鎖嫦娥出月蹤。",
      "侍女莫嫌抬素手，撥開珠翠待相逢。"
    ]
  },
  {
    "volume": 706,
    "sequence": 47,
    "title": "去扇",
    "author": "黃滔",
    "content": [
      "城上風生蠟炬寒，錦帷開處露翔鸞。",
      "已知秦女升仙態，休把圓輕隔牡丹。"
    ]
  },
  {
    "volume": 706,
    "sequence": 48,
    "title": "別後",
    "author": "黃滔",
    "content": [
      "夢裏相逢無後期，煙中解佩杳何之。",
      "虧蟾便是陳宮鏡，莫吐清光照別離。"
    ]
  },
  {
    "volume": 706,
    "sequence": 49,
    "title": "嚴陵釣台",
    "author": "黃滔",
    "content": [
      "終向煙霞作野夫，一竿竹不換簪裾。",
      "直鉤猶逐熊羆起，獨是先生真釣魚。"
    ]
  },
  {
    "volume": 706,
    "sequence": 50,
    "title": "馬嵬二首",
    "author": "黃滔",
    "content": [
      "鐵馬嘶風一渡河，淚珠零便作驚波。",
      "鳴泉亦感上皇意，流下隴頭嗚咽多。",
      "龍腦移香鳳輦留，可能千古永悠悠。",
      "夜台若使香魂在，應作煙花出隴頭。"
    ]
  },
  {
    "volume": 706,
    "sequence": 51,
    "title": "閏八月",
    "author": "黃滔",
    "content": [
      "無人不愛今年閏，月看中秋兩度圓。",
      "唯恐雨師風伯意，至時還奪上樓天。"
    ]
  },
  {
    "volume": 706,
    "sequence": 52,
    "title": "奉和翁文堯戲寄",
    "author": "黃滔",
    "content": [
      "掘蘭宮裏數名郎，好是乘軺出帝鄉。",
      "兩度還家還未有，別論光彩向冠裳。"
    ]
  },
  {
    "volume": 706,
    "sequence": 53,
    "title": "奉和文堯對庭前千葉石榴",
    "author": "黃滔",
    "content": [
      "一朵千英綻曉枝，彩霞堪與別為期。",
      "移根若在芙蓉苑，豈向當年有醒時。"
    ]
  },
  {
    "volume": 706,
    "sequence": 54,
    "title": "翁文堯以美疹暫滯令公大王益得異禮觀今日…輒成一章",
    "author": "黃滔",
    "content": [
      "滋賦諴文侯李盛，終求一襲錦衣難。",
      "如何兩度還州裏，兼借鄉人更剩觀。"
    ]
  },
  {
    "volume": 706,
    "sequence": 55,
    "title": "贈友人",
    "author": "黃滔",
    "content": [
      "超達陶子性，留琴不設弦。覓句朝忘食，傾杯夜廢眠。",
      "愛月影為伴，吟風聲自連。聽此鶯飛谷，心懷迷遠川。"
    ]
  }
]