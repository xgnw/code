[
  {
    "volume": 369,
    "sequence": 1,
    "title": "贈藥山高僧惟儼二首",
    "author": "李翱",
    "content": [
      "練得身形似鶴形，千株松下兩函經。",
      "我來問道無餘說，雲在青霄水在瓶。",
      "選得幽居愜野情，終年無送亦無迎。",
      "有時直上孤峰頂，月下披雲嘯一聲。"
    ]
  },
  {
    "volume": 369,
    "sequence": 2,
    "title": "贈毛仙翁",
    "author": "李翱",
    "content": [
      "紫霄仙客下三山，因救生靈到世間。龜鶴計年承甲子，冰霜為質駐童顏。韜藏休咎傳真籙，變化榮枯試小還。",
      "從此便教塵骨貴，九霄雲路願追攀。"
    ]
  },
  {
    "volume": 369,
    "sequence": 3,
    "title": "拜禹歌",
    "author": "李翱",
    "content": [
      "惟天地之無窮兮，哀生人之常勤。往者吾弗及兮，來者吾弗聞。已而，已而。"
    ]
  },
  {
    "volume": 369,
    "sequence": 4,
    "title": "廣慶寺",
    "author": "李翱",
    "content": [
      "傳者不足信，見景勝如聞。一水遠赴海，兩山高入雲。",
      "魚龍晴自戲，猿狖晚成群。醉酒斜陽下，離心草自熏。"
    ]
  },
  {
    "volume": 369,
    "sequence": 5,
    "title": "奉酬劉言史宴光風亭",
    "author": "李翱",
    "content": [
      "閏餘春早景沉沉，禊飲風亭恣賞心。",
      "紅袖青娥留永夕，漢陰寧肯羨山陰。"
    ]
  },
  {
    "volume": 369,
    "sequence": 6,
    "title": "戲贈詩",
    "author": "李翱",
    "content": [
      "縣君好磚渠，繞水恣行遊。鄙性樂疏野，鑿地便成溝。",
      "兩岸值芳草，中央漾清流。所尚既不同，磚鑿可自修。",
      "從他後人見，境趣誰為幽。"
    ]
  },
  {
    "volume": 369,
    "sequence": 7,
    "title": "題浯溪石",
    "author": "皇甫湜",
    "content": [
      "次山有文章，可惋只在碎。然長於指敘，約潔有餘態。",
      "心語適相應，出句多分外。于諸作者間，拔戟成一隊。",
      "中行雖富劇，粹美若可蓋。子昂感遇佳，未若君雅裁。",
      "退之全而神，上與千載對。李杜才海翻，高下非可概。",
      "文與一氣間，為物莫與大。先王路不荒，豈不仰吾輩。",
      "石屏立衙衙，溪口揚素瀨。我思何人知，徙倚如有待。"
    ]
  },
  {
    "volume": 369,
    "sequence": 8,
    "title": "石佛穀",
    "author": "皇甫湜",
    "content": [
      "澶漫太行北，千里一塊石。平腹有壑谷，深廣數百尺。",
      "土僧何為者，老草毛髮白。寢處容身龕，足膝隱成跡。",
      "金仙琢靈象，相好倚北壁。花座五雲扶，玉毫六虛射。",
      "文人留紀述，時事可辨析。鳥跡巧均分，龍骸極臒瘠。",
      "枯松間槎枿，猛獸恣騰擲。蛣蟲食縱，懸垂露凝滴。",
      "精藝貫古今，窮岩誰愛惜。托師禪誦餘，勿使塵埃積。"
    ]
  },
  {
    "volume": 369,
    "sequence": 9,
    "title": "出世篇",
    "author": "皇甫湜",
    "content": [
      "生當為大丈夫，斷羈羅，出泥塗。四散號呶，俶擾無隅。",
      "埋之深淵，飄然上浮。騎龍披青雲，泛覽游八區。",
      "經太山，絕大海，一長籲。西摩月鏡，東弄日珠。",
      "上括天之門，直指帝所居。群仙來迎塞天衢，鳳凰鸞鳥燦金輿。音聲嘈嘈滿太虛，旨飲食兮照庖廚。",
      "食之不飫飫不盡，使人不陋複不愚。旦旦狎玉皇，夜夜禦天姝。當禦者幾人，百千為番，宛宛舒舒，忽不自知。支消體化膏露明，湛然無色茵席濡。",
      "俄而散漫，斐然虛無。翕然複摶，摶久而蘇。",
      "精神如太陽，霍然照清都。四肢為琅玕，五臟為璠璵。",
      "顏如芙蓉，頂為醍醐。與天地相終始，浩漫為歡娛。",
      "下顧人間，溷糞蠅蛆。"
    ]
  },
  {
    "volume": 369,
    "sequence": 10,
    "title": "蜀綿州越王樓詩",
    "author": "樊宗師",
    "content": [
      "危樓倚天門，如m6星辰宮。榱薄龍虎怪，洄洄繞雷風。",
      "徂秋試登臨，大靄屯喬空。不見西北路，考懷益雕窮。",
      "石瀨薄濺濺，上山杳穹穹。昔人創為逝，所適酡顏紅。",
      "今我茲之來，猶校成歲功。輟田植科畝，遊圃歌芳叢。",
      "地財無叢厚，人室安取豐。既乏富庶能，千萬慚文翁。"
    ]
  },
  {
    "volume": 369,
    "sequence": 11,
    "title": "催妝",
    "author": "盧儲",
    "content": [
      "昔年將去玉京游，第一仙人許狀頭。",
      "今日幸為秦晉會，早教鸞鳳下妝樓。"
    ]
  },
  {
    "volume": 369,
    "sequence": 12,
    "title": "官舍迎內子有庭花開",
    "author": "盧儲",
    "content": [
      "芍藥斬新栽，當庭數朵開。東風與拘束，留待細君來。"
    ]
  },
  {
    "volume": 369,
    "sequence": 13,
    "title": "古松感興",
    "author": "皇甫松",
    "content": [
      "皇天后土力，使我向此生。貴賤不我均，若為天地情。",
      "我家世道德，旨意匡文明。家集四百卷，獨立天地經。",
      "寄言青松姿，豈羨朱槿榮。昭昭大化光，共此遺芳馨。"
    ]
  },
  {
    "volume": 369,
    "sequence": 14,
    "title": "怨回紇歌",
    "author": "皇甫松",
    "content": [
      "白首南朝女，愁聽異域歌。收兵頡利國，飲馬胡蘆河。",
      "毳布腥膻久，穹廬歲月多。雕巢城上宿，吹笛淚滂沱。"
    ]
  },
  {
    "volume": 369,
    "sequence": 15,
    "title": "江上送別",
    "author": "皇甫松",
    "content": [
      "祖席駐征棹，開帆候信潮。隔筵桃葉泣，吹管杏花飄。",
      "船去鷗飛閣，人歸塵上橋。別離惆悵淚，江路濕紅蕉。"
    ]
  },
  {
    "volume": 369,
    "sequence": 16,
    "title": "採蓮子二首",
    "author": "皇甫松",
    "content": [
      "菡萏香連十頃陂，小姑貪戲採蓮遲。",
      "晚來弄水船頭濕，更脫紅裙裹鴨兒。",
      "船動湖光灩灩秋，貪看年少信船流。",
      "無端隔水拋蓮子，遙被人知半日羞。"
    ]
  },
  {
    "volume": 369,
    "sequence": 17,
    "title": "拋球樂",
    "author": "皇甫松",
    "content": [
      "紅撥一聲飄，輕球墜越綃。帶翻金孔雀，香滿繡蜂腰。",
      "少少拋分數，花枝正索饒。",
      "金蹙花球小，真珠繡帶垂。幾回沖蠟燭，千度入春懷。",
      "上客終須醉，觥杯自亂排。"
    ]
  },
  {
    "volume": 369,
    "sequence": 18,
    "title": "勸僧酒",
    "author": "皇甫松",
    "content": [
      "勸僧一杯酒，共看青青山。酣然萬象滅，不動心印閑。"
    ]
  },
  {
    "volume": 369,
    "sequence": 19,
    "title": "登郭隗台",
    "author": "皇甫松",
    "content": [
      "燕相謀在茲，積金黃巍巍。上者欲何顏，使我千載悲。"
    ]
  },
  {
    "volume": 369,
    "sequence": 20,
    "title": "楊柳枝詞二首",
    "author": "皇甫松",
    "content": [
      "爛漫春歸水國時，吳王宮殿柳絲垂。",
      "黃鶯長叫空閨畔，西子無因更得知。",
      "春入行宮映翠微，玄宗侍女舞煙絲。",
      "如今柳向空城綠，玉笛何人更把吹。"
    ]
  },
  {
    "volume": 369,
    "sequence": 21,
    "title": "浪淘沙二首",
    "author": "皇甫松",
    "content": [
      "灘頭細草接疏林，浪惡罾船半欲沉。",
      "宿鷺眠洲非舊浦，去年沙觜是江心。",
      "蠻歌豆蔻北人愁，松雨蒲風野艇秋。",
      "浪起鵁鶄眠不得，寒沙細細入江流。"
    ]
  },
  {
    "volume": 369,
    "sequence": 22,
    "title": "句",
    "author": "皇甫松",
    "content": [
      "夜入真珠室，朝游玳瑁宮。（《紀事》載：松為牛僧孺表",
      "甥，不相薦舉。因襄陽大水，極言誹謗。真珠乃牛愛姬也）"
    ]
  },
  {
    "volume": 369,
    "sequence": 23,
    "title": "送皇甫湜赴舉",
    "author": "馬異",
    "content": [
      "馬蹄聲特特，去入天子國。借問去是誰，秀才皇甫湜。",
      "吞吐一腹文，八音兼五色。主文有崔李，鬱鬱為朝德。",
      "青銅鏡必明，朱絲繩必直。稱意太平年，願子長相憶。"
    ]
  },
  {
    "volume": 369,
    "sequence": 24,
    "title": "貞元旱歲",
    "author": "馬異",
    "content": [
      "赤地炎都寸草無，百川水沸煮蟲魚。",
      "定應焦爛無人救，淚落三篇古尚書。"
    ]
  },
  {
    "volume": 369,
    "sequence": 25,
    "title": "暮春醉中寄李幹秀才",
    "author": "馬異",
    "content": [
      "歡異且交親，酒生開甕春。不須愁犯卯，且乞醉過申。",
      "折草為籌箸，鋪花作錦裀。嬌鶯解言語，留客也殷勤。"
    ]
  },
  {
    "volume": 369,
    "sequence": 26,
    "title": "答盧仝結交詩",
    "author": "馬異",
    "content": [
      "有鳥自南翔，口銜一書紮，達我山之維。",
      "開緘金玉煥陸離，乃是盧仝結交詩。此詩峭絕天邊格，力與文星色相射。長河拔作數條絲，太華磨成一拳石。",
      "莫嗟獨笑無往還，月中芳桂難追攀。況值亂邦不平年，回陵倒穀如等閒。與君俯首大艱阻，喙長三尺不得語，因君今日形章句。羨獼猴兮著衣裳，悲蚯蚓兮安翅羽。",
      "上天不識察，仰我為遼天失所，將吾劍兮切淤泥，使良驥兮捕老鼠。昨日脫身卑賤籠，卯星借與老人峰。",
      "抱鋤劚地芸芝朮，偃蓋參天舊有松，術與松兮保身世。",
      "臥居居兮起于於，漱潺潺兮聆嘒嘒。道在其中可終歲，不教辜負堯為帝。燒我荷衣摧我身，回看天地如砥平。",
      "鋼刀剉骨不辭去，卑躬君子今明明。俯首辭山心慘惻，白雲雖好戀不得。看雲且擬直須臾，疾風又卷西飛翼。",
      "為報覃懷心結交，死生富貴存後凋。我心不畏朱公叔，君意須防劉孝標。以膠投漆苦不早，就中相去萬里道。",
      "河水悠悠山之間，無由把袂攄懷抱。憶仝吟能文，洽臭成蘭熏。不知何處清風夕，擬使張華見陸雲。"
    ]
  }
]