[
  {
    "volume": 669,
    "sequence": 1,
    "title": "城南偶題",
    "author": "章碣",
    "content": [
      "誰家朱閣道邊開，竹拂欄幹滿壁苔。野水不知何處去，遊人卻是等閒來。南山氣聳分紅樹，北闕風高隔紫苔。",
      "可惜登臨好光景，五門須聽鼓聲回。"
    ]
  },
  {
    "volume": 669,
    "sequence": 2,
    "title": "贈邊將",
    "author": "章碣",
    "content": [
      "千千鐵騎擁塵紅，去去平吞萬里空。宛轉龍蟠金劍雪，連錢豹躩繡旗風。行收部落歸天闕，旋進封疆入帝聰。",
      "只有河源與遼海，如今全屬指麾中。"
    ]
  },
  {
    "volume": 669,
    "sequence": 3,
    "title": "桃源",
    "author": "章碣",
    "content": [
      "絕壁相欹是洞門，昔人從此入仙源。數株花下逢珠翠，半曲歌中老子孫。別後自疑園吏夢，歸來誰信釣翁言。",
      "山前空有無情水，猶繞當時碧樹村。"
    ]
  },
  {
    "volume": 669,
    "sequence": 4,
    "title": "曲江",
    "author": "章碣",
    "content": [
      "日照香塵逐馬蹄，風吹浪濺幾回堤。無窮羅綺填花徑，大半笙歌占麥畦。落絮卻籠他樹白，嬌鶯更學別禽啼。",
      "只緣頻燕蓬洲客，引得遊人去似迷。"
    ]
  },
  {
    "volume": 669,
    "sequence": 5,
    "title": "送韋岫郎中典泗州",
    "author": "章碣",
    "content": [
      "玉皇恩詔別星班，去壓徐方分野間。有鳥盡巢垂汴柳，無樓不到隔淮山。旌旗漸向行時擁，案牘應從到日閑。",
      "想憶朝天獨吟坐，旋飛新作過秦關。"
    ]
  },
  {
    "volume": 669,
    "sequence": 6,
    "title": "贈婺州蘇員外",
    "author": "章碣",
    "content": [
      "帝念瓊枝欲並芳，星分婺女寄仙郎。鸞從闕下雖辭侶，雁到江都卻續行。煙月一時搜古句，山川兩地植甘棠。",
      "即看龍虎西歸去，便佐羲軒活萬方。"
    ]
  },
  {
    "volume": 669,
    "sequence": 7,
    "title": "寄友人",
    "author": "章碣",
    "content": [
      "謝家山水屬君家，曾共持鉤擲歲華。竹裏竹雞眠蘚石，溪頭鸂鶒踏金沙。登樓夜坐三層月，接果春看五色花。",
      "昨日西風動歸思，滿船涼葉在天涯。"
    ]
  },
  {
    "volume": 669,
    "sequence": 8,
    "title": "雨",
    "author": "章碣",
    "content": [
      "低著煙花漠漠輕，正堪吟坐掩柴扃。亂沾細網垂窮巷，斜送陰雲入古廳。鎖卻暮愁終不散，添成春醉轉難醒。",
      "霽來還有風流事，重染南山一遍青。"
    ]
  },
  {
    "volume": 669,
    "sequence": 9,
    "title": "觀錫宴",
    "author": "章碣",
    "content": [
      "傾朝朱紫正駢闐，紅杏青莎映廣筵。不道樓臺無錦繡，只愁塵土撲神仙。魚銜嫩草浮池面，蝶趁飛花到酒邊。",
      "日暮驊騮相擁去，幾人沉醉失金鞭。"
    ]
  },
  {
    "volume": 669,
    "sequence": 10,
    "title": "城東即事",
    "author": "章碣",
    "content": [
      "閑尋香陌鳳城東，時暫開襟向遠風。玉笛一聲芳草外，錦鴛雙起碧流中。苑邊花竹濃如繡，渭北山川淡似空。",
      "回首漢宮煙靄裏，天河金閣未央宮。"
    ]
  },
  {
    "volume": 669,
    "sequence": 11,
    "title": "夏日湖上即事寄晉陵蕭明府",
    "author": "章碣",
    "content": [
      "亭午羲和駐火輪，開門嘉樹庇湖濆。行來賓客奇茶味，睡起兒童帶簟紋。屋小有時投樹影，舟輕不覺入鷗群。",
      "陶家豈是無詩酒，公退堪驚日已曛。"
    ]
  },
  {
    "volume": 669,
    "sequence": 12,
    "title": "對月",
    "author": "章碣",
    "content": [
      "殘霞卷盡出東溟，萬古難消一片冰。公子踏開香徑蘚，美人吹滅畫堂燈。瓊輪正輾丹霄去，銀箭休催皓露凝。",
      "別有洞天三十六，水晶台殿冷層層。"
    ]
  },
  {
    "volume": 669,
    "sequence": 13,
    "title": "浙西送杜晦侍禦入關",
    "author": "章碣",
    "content": [
      "紫詔征賢發帝聰，繡衣行處撲香風。鶚歸秦樹幽禽散，星出吳天列舍空。捧日思馳仙掌外，朝宗勢動海門中。",
      "鞭鞘所拂三千里，多少諸侯合避驄。"
    ]
  },
  {
    "volume": 669,
    "sequence": 14,
    "title": "寄江東道友",
    "author": "章碣",
    "content": [
      "野亭歌罷指西秦，避俗爭名興各新。碧帶黃麻呈縹緲，短竿長線弄因循。夜潮分卷三江月，曉騎齊驅九陌塵。",
      "可惜人間好聲勢，片帆羸馬不相親。"
    ]
  },
  {
    "volume": 669,
    "sequence": 15,
    "title": "下第有懷",
    "author": "章碣",
    "content": [
      "故鄉朝夕有人還，欲作家書下筆難。滅燭何曾妨夜坐，傾壺不獨為春寒。遷來鶯語雖堪聽，落了楊花也怕看。",
      "但使他年遇公道，月輪長在桂珊珊。"
    ]
  },
  {
    "volume": 669,
    "sequence": 16,
    "title": "春日經湖上友人別業",
    "author": "章碣",
    "content": [
      "何處狂歌破積愁，攜觴共下木蘭舟。綠泉濺石銀屏濕，黃鳥逢人玉笛休。天借煙霞裝島嶼，春鋪錦繡作汀洲。",
      "一年一電逡巡事，不合花前不醉遊。"
    ]
  },
  {
    "volume": 669,
    "sequence": 17,
    "title": "長安春日",
    "author": "章碣",
    "content": [
      "春日皇家瑞景遲，東風無力雨微微。六宮羅綺同時泊，九陌煙花一樣飛。暖著柳絲金蕊重，冷開山翠雪棱稀。",
      "輸他得路蓬洲客，紅綠山頭爛醉歸。"
    ]
  },
  {
    "volume": 669,
    "sequence": 18,
    "title": "陪浙西王侍郎夜宴",
    "author": "章碣",
    "content": [
      "深鎖雷門宴上才，旋看歌舞旋傳杯。黃金鸂鶒當筵睡，紅錦薔薇映燭開。稽嶺好風吹玉佩，鏡湖殘月照樓臺。",
      "小儒末座頻傾耳，只怕城頭畫角催。"
    ]
  },
  {
    "volume": 669,
    "sequence": 19,
    "title": "春別",
    "author": "章碣",
    "content": [
      "擲下離觴指亂山，趨程不待鳳笙殘。花邊馬嚼金銜去，樓上人垂玉箸看。柳陌雖然風嫋嫋，蔥河猶自雪漫漫。",
      "殷勤莫厭貂裘重，恐犯三邊五月寒。"
    ]
  },
  {
    "volume": 669,
    "sequence": 20,
    "title": "送謝進士還閩",
    "author": "章碣",
    "content": [
      "百越風煙接巨鼇，還鄉心壯不知勞。雷霆入地建溪險，星斗逼人梨嶺高。卻擁木綿吟麗句，便攀龍眼醉香醪。",
      "名場聲利喧喧在，莫向林泉改鬢毛。"
    ]
  },
  {
    "volume": 669,
    "sequence": 21,
    "title": "焚書坑",
    "author": "章碣",
    "content": [
      "竹帛煙銷帝業虛，關河空鎖祖龍居。",
      "坑灰未冷山東亂，劉項元來不讀書。"
    ]
  },
  {
    "volume": 669,
    "sequence": 22,
    "title": "東都望幸",
    "author": "章碣",
    "content": [
      "懶修珠翠上高臺，眉月連娟恨不開。",
      "縱使東巡也無益，君王自領美人來。"
    ]
  },
  {
    "volume": 669,
    "sequence": 23,
    "title": "旅舍早起",
    "author": "章碣",
    "content": [
      "跡暗心多感，神疲夢不遊。驚舟同厭夜，獨樹對悲秋。",
      "晚角和人戰，殘星入漢流。門前早行子，敲鐙唱離憂。"
    ]
  },
  {
    "volume": 669,
    "sequence": 24,
    "title": "癸卯歲毗陵登高會中貽同志",
    "author": "章碣",
    "content": [
      "流落常嗟勝會稀，故人相遇菊花時。鳳笙龍笛數巡酒，紅樹碧山無限詩。塵土十分歸舉子，乾坤大半屬偷兒。",
      "長楊羽獵須留本，開濟重為闕下期。"
    ]
  },
  {
    "volume": 669,
    "sequence": 25,
    "title": "上元夜建元寺觀燈呈智通上人",
    "author": "章碣",
    "content": [
      "建元看別上元燈，處處回廊鬥火層。珠玉亂拋高殿佛，綺羅深拜遠山僧。臨風走筆思呈惠，到曉行禪合伴能。",
      "無限喧闐留不得，月華西下露華凝。"
    ]
  },
  {
    "volume": 669,
    "sequence": 26,
    "title": "變體詩",
    "author": "章碣",
    "content": [
      "東南路盡吳江畔，正是窮愁暮雨天。鷗鷺不嫌斜兩岸，波濤欺得逆風船。偶逢島寺停帆看，深羨漁翁下釣眠。",
      "今古若論英達算，鴟夷高興固無邊。"
    ]
  }
]