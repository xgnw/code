[
  {
    "volume": 202,
    "sequence": 1,
    "title": "武陽送別",
    "author": "沈宇",
    "content": [
      "菊黃蘆白雁初飛，羌笛胡笳淚滿衣。",
      "送君腸斷秋江水，一去東流何日歸。"
    ]
  },
  {
    "volume": 202,
    "sequence": 2,
    "title": "擣衣",
    "author": "沈宇",
    "content": [
      "日暮遠天青，霜風入後庭。洞房寒未掩，砧杵夜泠泠。"
    ]
  },
  {
    "volume": 202,
    "sequence": 3,
    "title": "代閨人",
    "author": "沈宇",
    "content": [
      "楊柳青青鳥亂吟，春風香靄洞房深。",
      "百花簾下朝窺鏡，明月窗前夜理琴。"
    ]
  },
  {
    "volume": 202,
    "sequence": 4,
    "title": "江南遇雨",
    "author": "張鼎",
    "content": [
      "江天寒意少，冬月雨仍飛。出戶愁為聽，從風灑客衣。",
      "旅魂驚處斷，鄉信意中微。幾日應晴去，孤舟且欲歸。"
    ]
  },
  {
    "volume": 202,
    "sequence": 5,
    "title": "鄴城引",
    "author": "張鼎",
    "content": [
      "君不見漢家失統三靈變，魏武爭雄六龍戰。",
      "蕩海吞江制中國，回天運鬥應南面。隱隱都城紫陌開，迢迢分野黃星見。流年不駐漳河水，明月俄終鄴國宴。",
      "文章猶入管弦新，帷座空銷狐兔塵。可惜望陵歌舞處，松風四面暮愁人。"
    ]
  },
  {
    "volume": 202,
    "sequence": 6,
    "title": "僧舍小池",
    "author": "張鼎",
    "content": [
      "引出白雲根，潺潺漲蘚痕。冷光搖砌錫，疏影露枝猿。",
      "淨帶凋霜葉，香通洗藥源。貝多文字古，宜向此中翻。"
    ]
  },
  {
    "volume": 202,
    "sequence": 7,
    "title": "擬古",
    "author": "薛奇童",
    "content": [
      "沙塵朝蔽日，失道還相遇。寒影波上雲，秋聲月前樹。",
      "川氣生曉夕，野陰乍煙霧。沉沉滮池水，人馬不敢渡。",
      "吮癰世所薄，挾纊恩難顧。不見古時人，中宵淚橫注。"
    ]
  },
  {
    "volume": 202,
    "sequence": 8,
    "title": "和李起居秋夜之作",
    "author": "薛奇童",
    "content": [
      "過庭聞禮日，趨侍記言回。獨臥玉窗前，捲簾殘雨來。",
      "高秋南斗轉，涼夜北堂開。水影入朱戶，螢光生綠苔。",
      "簡成良史筆，年是洛陽才。莫重白雲意，時人許上臺。"
    ]
  },
  {
    "volume": 202,
    "sequence": 9,
    "title": "吳聲子夜歌",
    "author": "薛奇童",
    "content": [
      "淨掃黃金階，飛霜皓如雪。下簾彈箜篌，不忍見秋月。"
    ]
  },
  {
    "volume": 202,
    "sequence": 10,
    "title": "塞下曲",
    "author": "薛奇童",
    "content": [
      "驕虜初南下，煙塵暗國中。獨召李將軍，夜開甘泉宮。",
      "一身許明主，萬里總元戎。霜甲臥不暖，夜半聞邊風。",
      "胡天早飛雪，荒徼多轉蓬。寒雲覆水重，秋氣連海空。",
      "金鞍誰家子，上馬鳴角弓。自是幽並客，非論愛立功。"
    ]
  },
  {
    "volume": 202,
    "sequence": 11,
    "title": "雲中行",
    "author": "薛奇童",
    "content": [
      "雲中小兒吹金管，向晚因風一川滿。塞北雲高心已悲，城南木落腸堪斷。憶昔魏家都此方，涼風觀前朝百王。",
      "千門曉映山川色，雙闕遙連日月光。舉杯稱壽永相保，日夕歌鐘徹清昊。將軍汗馬百戰場，天子射獸五原草。",
      "寂寞金輿去不歸，陵上黃塵滿路飛。河邊不語傷流水，川上含情歎落暉。此時獨立無所見，日暮寒風吹客衣。"
    ]
  },
  {
    "volume": 202,
    "sequence": 12,
    "title": "楚宮詞二首",
    "author": "薛奇童",
    "content": [
      "禁苑春風起，流鶯繞合歡。玉窗通日氣，珠箔卷輕寒。",
      "楊葉垂陰砌，梨花入井闌。君王好長袖，新作舞衣寬。",
      "日晚梧桐落，微寒入禁垣。月懸三雀觀，霜度萬秋門。",
      "豔舞矜新寵，愁容泣舊恩。不堪深殿裏，簾外欲黃昏。"
    ]
  },
  {
    "volume": 202,
    "sequence": 13,
    "title": "長孫十一東山春夜見贈",
    "author": "楊諫",
    "content": [
      "故人謝城闕，揮手碧雲期。溪月照隱處，松風生興時。",
      "舊林日雲暮，芳草歲空滋。甘與子成夢，請君同所思。"
    ]
  },
  {
    "volume": 202,
    "sequence": 14,
    "title": "贈知己",
    "author": "楊諫",
    "content": [
      "江南折芳草，江北贈佳期。江闊水複急，過江常苦遲。",
      "蘋白蘭葉青，恐度先香時。美人碧雲外，寧見長相思。"
    ]
  },
  {
    "volume": 202,
    "sequence": 15,
    "title": "東溪待蘇戶曹不至",
    "author": "張萬頃",
    "content": [
      "洛陽城東伊水西，千花萬竹使人迷。臺上柳枝臨岸低，門前荷葉與橋齊。日暮待君君不見，長風吹雨過青溪。"
    ]
  },
  {
    "volume": 202,
    "sequence": 16,
    "title": "登天目山下作",
    "author": "張萬頃",
    "content": [
      "去歲離秦望，今冬使楚關。淚添天目水，發變海頭山。",
      "別母烏南逝，辭兄雁北還。宦游偏不樂，長為憶慈顏。"
    ]
  },
  {
    "volume": 202,
    "sequence": 17,
    "title": "送裴少府",
    "author": "張萬頃",
    "content": [
      "夕膳望東周，晨裝不少留。酒中同樂事，關外越離憂。",
      "座濕秦山雨，庭寒渭水秋。何當鷹隼擊，來拂故林遊。"
    ]
  },
  {
    "volume": 202,
    "sequence": 18,
    "title": "旅次灞亭",
    "author": "沈頌",
    "content": [
      "閑琴開旅思，清夜有愁心。圓月正當戶，微風猶在林。",
      "蒼茫孤亭上，曆亂多秋音。言念待明發，東山幽意深。"
    ]
  },
  {
    "volume": 202,
    "sequence": 19,
    "title": "春旦歌",
    "author": "沈頌",
    "content": [
      "常聞嬴女玉簫台，奏曲情深彩鳳來。",
      "欲登此地銷歸恨，卻羨雙飛去不回。"
    ]
  },
  {
    "volume": 202,
    "sequence": 20,
    "title": "早發西山",
    "author": "沈頌",
    "content": [
      "遊子空有懷，賞心杳無路。前程數千里，乘夜連輕馭。",
      "繚繞松筱中，蒼茫猶未曙。遙聞孤村犬，暗指人家去。",
      "疲馬懷澗泉，征衣犯霜露。喧呼溪鳥驚，沙上或騫翥。",
      "娟娟東岑月，照耀獨歸慮。"
    ]
  },
  {
    "volume": 202,
    "sequence": 21,
    "title": "送人還吳",
    "author": "沈頌",
    "content": [
      "人心不忘鄉，矧餘客已久。送君江南去，秋醉洛陽酒。",
      "贈言幽徑蘭，別思河堤柳。征帆暮風急，望望空延首。"
    ]
  },
  {
    "volume": 202,
    "sequence": 22,
    "title": "送金文學還日東",
    "author": "沈頌",
    "content": [
      "君家東海東，君去因秋風。漫漫指鄉路，悠悠如夢中。",
      "煙霧積孤島，波濤連太空。冒險當不懼，皇恩措爾躬。"
    ]
  },
  {
    "volume": 202,
    "sequence": 23,
    "title": "衛中作",
    "author": "沈頌",
    "content": [
      "衛風愉豔宜春色，淇水清泠增暮愁。",
      "總使榴花能一醉，終須萱草暫忘憂。"
    ]
  },
  {
    "volume": 202,
    "sequence": 24,
    "title": "天長節",
    "author": "梁鍠",
    "content": [
      "日月生天久，年年慶一回。時平祥不去，壽遠節長來。",
      "連吹千家笛，同朝百郡杯。願持金殿鏡，處處照遺才。"
    ]
  },
  {
    "volume": 202,
    "sequence": 25,
    "title": "長門怨",
    "author": "梁鍠",
    "content": [
      "妾命何偏薄，君王去不歸。欲令遙見悔，樓上試春衣。",
      "空殿看人入，深宮羨鳥飛。翻悲因買賦，索鏡照空輝。"
    ]
  },
  {
    "volume": 202,
    "sequence": 26,
    "title": "美人春臥",
    "author": "梁鍠",
    "content": [
      "妾家巫峽陽，羅幌寢蘭堂。曉日臨窗久，春風引夢長。",
      "落釵仍掛鬢，微汗欲消黃。縱使朦朧覺，魂猶逐楚王。"
    ]
  },
  {
    "volume": 202,
    "sequence": 27,
    "title": "名姝詠",
    "author": "梁鍠",
    "content": [
      "阿嬌年未多，弱體性能和。怕重愁拈鏡，憐輕喜曳羅。",
      "臨津雙洛浦，對月兩嫦娥。獨有荊王殿，時時暮雨過。"
    ]
  },
  {
    "volume": 202,
    "sequence": 28,
    "title": "豔女詞",
    "author": "梁鍠",
    "content": [
      "露井桃花發，雙雙燕並飛。美人姿態裏，春色上羅衣。",
      "自愛頻開鏡，時羞欲掩扉。不知行路客，遙惹五香歸。"
    ]
  },
  {
    "volume": 202,
    "sequence": 29,
    "title": "狷氏子",
    "author": "梁鍠",
    "content": [
      "杏梁初照日，碧玉後堂開。憶事臨妝笑，春嬌滿鏡臺。",
      "含聲歌扇舉，顧影舞腰回。別有佳期處，青樓客夜來。"
    ]
  },
  {
    "volume": 202,
    "sequence": 30,
    "title": "戲贈歌者",
    "author": "梁鍠",
    "content": [
      "白皙歌童子，哀音絕又連。楚妃臨扇學，盧女隔簾傳。",
      "曉燕喧喉裏，春鶯囀舌邊。若逢漢武帝，還是李延年。"
    ]
  },
  {
    "volume": 202,
    "sequence": 31,
    "title": "七夕泛舟",
    "author": "梁鍠",
    "content": [
      "雲端有靈匹，掩映拂妝台。夜久應搖佩，天高響不來。",
      "片歡秋始展，殘夢曉翻催。卻怨填河鵲，留橋又不回。"
    ]
  },
  {
    "volume": 202,
    "sequence": 32,
    "title": "崔駙馬宅詠畫山水扇",
    "author": "梁鍠",
    "content": [
      "畫扇出秦樓，誰家贈列侯。小含吳剡縣，輕帶楚揚州。",
      "掩作山雲暮，搖成隴樹秋。坐來傳與客，漢水又回流。"
    ]
  },
  {
    "volume": 202,
    "sequence": 33,
    "title": "觀王美人海圖障子",
    "author": "梁鍠",
    "content": [
      "宋玉東家女，常懷物外多。自從圖渤海，誰為覓湘娥。",
      "白鷺棲脂粉，赬魴躍綺羅。仍憐轉嬌眼，別恨一橫波。"
    ]
  },
  {
    "volume": 202,
    "sequence": 34,
    "title": "聞百舌鳥",
    "author": "梁鍠",
    "content": [
      "百舌聞他郡，間關媚物華。斂形藏一葉，分響出千花。",
      "坐愛時褰幌，行藏或駐車。不須應獨感，三載已辭家。"
    ]
  },
  {
    "volume": 202,
    "sequence": 35,
    "title": "省試方士進恒春草",
    "author": "梁鍠",
    "content": [
      "東吳有靈草，生彼剡溪傍。既亂莓苔色，仍連菡萏香。",
      "掇之稱遠士，持以奉明王。北闕顏彌駐，南山壽更長。",
      "金膏徒騁妙，石髓莫矜良。倘使沾涓滴，還游不死方。"
    ]
  },
  {
    "volume": 202,
    "sequence": 36,
    "title": "代征人妻喜夫還",
    "author": "梁鍠",
    "content": [
      "征夫走馬發漁陽，少婦含嬌開洞房。千日廢台還掛鏡，數年塵面再新妝。春風喜出今朝戶，明月虛眠昨夜床。",
      "莫道幽閨書信隔，還衣總是舊時香。"
    ]
  },
  {
    "volume": 202,
    "sequence": 37,
    "title": "贈李中華",
    "author": "梁鍠",
    "content": [
      "莫向嵩山去，神仙多誤人。不如朝魏闕，天子重賢臣。"
    ]
  },
  {
    "volume": 202,
    "sequence": 38,
    "title": "詠木老人",
    "author": "梁鍠",
    "content": [
      "刻木牽絲作老翁，雞皮鶴發與真同。",
      "須臾弄罷寂無事，還似人生一夢中。"
    ]
  },
  {
    "volume": 202,
    "sequence": 39,
    "title": "句",
    "author": "梁鍠",
    "content": [
      "堂高憑上望，宅廣乘車行。（《詠郭令公宅》。",
      "見《封氏聞見記》）"
    ]
  }
]