[
  {
    "volume": 533,
    "sequence": 1,
    "title": "金陵懷古",
    "author": "許渾",
    "content": [
      "玉樹歌殘王氣終，景陽兵合戍樓空。松楸遠近千官塚，禾黍高低六代宮。石燕拂雲晴亦雨，江豚吹浪夜還風。",
      "英雄一去豪華盡，唯有青山似洛中。"
    ]
  },
  {
    "volume": 533,
    "sequence": 2,
    "title": "姑蘇懷古",
    "author": "許渾",
    "content": [
      "宮館餘基輟棹過，黍苗無限獨悲歌。荒台麋鹿爭新草，空苑鳧鷖占淺莎。吳岫雨來虛檻冷，楚江風急遠帆多。",
      "可憐國破忠臣死，日日東流生白波。"
    ]
  },
  {
    "volume": 533,
    "sequence": 3,
    "title": "淩歊台",
    "author": "許渾",
    "content": [
      "宋祖淩高樂未回，三千歌舞宿層台。湘潭雲盡暮山出，巴蜀雪消春水來。行殿有基荒薺合，寢園無主野棠開。",
      "百年便作萬年計，岩畔古碑空綠苔。"
    ]
  },
  {
    "volume": 533,
    "sequence": 4,
    "title": "驪山",
    "author": "許渾",
    "content": [
      "聞說先皇醉碧桃，日華浮動郁金袍。風隨玉輦笙歌迥，雲卷珠簾劍佩高。鳳駕北歸山寂寂，龍旟西幸水滔滔。",
      "貴妃沒後巡遊少，瓦落宮牆見野蒿。"
    ]
  },
  {
    "volume": 533,
    "sequence": 5,
    "title": "咸陽城東樓",
    "author": "許渾",
    "content": [
      "一上高城萬里愁，蒹葭楊柳似汀洲。溪雲初起日沈閣，山雨欲來風滿樓。鳥下綠蕪秦苑夕，蟬鳴黃葉漢宮秋。",
      "行人莫問當年事，故國東來渭水流。"
    ]
  },
  {
    "volume": 533,
    "sequence": 6,
    "title": "京口閒居寄京洛友人",
    "author": "許渾",
    "content": [
      "吳門煙月昔同遊，楓葉蘆花並客舟。聚散有期雲北去，浮沈無計水東流。一尊酒盡青山暮，千里書回碧樹秋。",
      "何處相思不相見，鳳城龍闕楚江頭。"
    ]
  },
  {
    "volume": 533,
    "sequence": 7,
    "title": "冬日登越王台懷歸",
    "author": "許渾",
    "content": [
      "月沉高岫宿雲開，萬里歸心獨上來。河畔雪飛揚子宅，海邊花盛越王台。瀧分桂嶺魚難過，瘴近衡峰雁卻回。",
      "鄉信漸稀人漸老，只應頻看一枝梅。"
    ]
  },
  {
    "volume": 533,
    "sequence": 8,
    "title": "對雪",
    "author": "許渾",
    "content": [
      "雲度龍山暗倚城，先飛淅瀝引輕盈。素娥冉冉拜瑤闕，皓鶴紛紛朝玉京。陰嶺有風梅豔散，寒林無月桂華生。",
      "剡溪一醉十年事，忽憶棹回天未明。"
    ]
  },
  {
    "volume": 533,
    "sequence": 9,
    "title": "送蕭處士歸緱嶺別業",
    "author": "許渾",
    "content": [
      "醉斜烏帽發如絲，曾看仙人一局棋。賓館有魚為客久，鄉書無雁到家遲。緱山住近吹笙廟，湘水行逢鼓瑟祠。",
      "今夜月明何處宿，九疑雲盡碧參差。"
    ]
  },
  {
    "volume": 533,
    "sequence": 10,
    "title": "與鄭二秀才同舟東下洛中，親朋送至景雲寺",
    "author": "許渾",
    "content": [
      "三十六峰橫一川，綠波無路草芊芊。牛羊晚食鋪平地，雕鶚晴飛摩遠天。洛客盡回臨水寺，楚人皆逐下江船。",
      "東西未有相逢日，更把繁華共醉眠。"
    ]
  },
  {
    "volume": 533,
    "sequence": 11,
    "title": "長安歲暮",
    "author": "許渾",
    "content": [
      "獨望天門倚劍歌，幹時無計老關河。東歸萬里慚張翰，西上四年羞卞和。花暗楚城春醉少，月涼秦塞夜愁多。",
      "三山歲歲有人去，唯恐海風生白波。"
    ]
  },
  {
    "volume": 533,
    "sequence": 12,
    "title": "贈茅山高拾遺",
    "author": "許渾",
    "content": [
      "諫獵歸來綺季歌，大茅峰影滿秋波。山齋留客掃紅葉，野艇送僧披綠莎。長覆舊圖棋勢盡，遍添新品藥名多。",
      "雲中黃鵠日千里，自宿自飛無網羅。"
    ]
  },
  {
    "volume": 533,
    "sequence": 13,
    "title": "李秀才近自塗口遷居新安適枉緘書見寬悲戚因以此答",
    "author": "許渾",
    "content": [
      "遠書開罷更依依，晨坐高臺竟落暉。顏巷雪深人已去，庾樓花盛客初歸。東堂望絕遷鶯起，南國哀餘候雁飛。",
      "今日勞君猶問訊，一官唯長故山薇。"
    ]
  },
  {
    "volume": 533,
    "sequence": 14,
    "title": "贈蕭兵曹先輩",
    "author": "許渾",
    "content": [
      "廣陵堤上昔離居，帆轉瀟湘萬里餘。楚客病時無鵩鳥，越鄉歸處有鱸魚。潮生水郭蒹葭響，雨過山城橘柚疏。",
      "聞說攜琴兼載酒，邑人爭識馬相如。"
    ]
  },
  {
    "volume": 533,
    "sequence": 15,
    "title": "題舒女廟",
    "author": "許渾",
    "content": [
      "山樂來迎去不言，廟前高柳水禽喧。綺羅無色雨侵帳，珠翠有聲風繞幡。妝鏡尚疑山月滿，寢屏猶認野花繁。",
      "孤舟夢斷行雲散，何限離心寄曉猿。"
    ]
  },
  {
    "volume": 533,
    "sequence": 16,
    "title": "姑孰官舍",
    "author": "許渾",
    "content": [
      "草生宮舍似閒居，雪照南窗滿素書。貧後始知為吏拙，病來還喜識人疏。青雲豈有窺梁燕，濁水應無避釣魚。",
      "不待秋風便歸去，紫陽山下是吾廬。"
    ]
  },
  {
    "volume": 533,
    "sequence": 17,
    "title": "淩歊台送韋秀才",
    "author": "許渾",
    "content": [
      "雲起高臺日未沉，數村殘照半岩陰，野蠶成繭桑柘盡，溪鳥引雛蒲稗深。帆勢依依投極浦，鐘聲杳杳隔前林。",
      "故山迢遞故人去，一夜月明千里心。"
    ]
  },
  {
    "volume": 533,
    "sequence": 18,
    "title": "送嶺南盧判官罷職歸華陰山居",
    "author": "許渾",
    "content": [
      "曾事劉琨雁塞空，十年書劍任飄蓬。東堂舊屈移山志，南國新留煮海功。還掛一帆青海上，更開三徑碧蓮中。",
      "關西舊友如相問，已許滄浪伴釣翁。"
    ]
  },
  {
    "volume": 533,
    "sequence": 19,
    "title": "將度故城湖阻風夜泊永陽戍",
    "author": "許渾",
    "content": [
      "行盡青溪日已蹉，雲容山影水嵯峨。樓前歸客怨清夢，樓上美人凝夜歌。獨樹高高風勢急，平湖渺渺月明多。",
      "終期一艇載樵去，來往使帆淩白波。"
    ]
  },
  {
    "volume": 533,
    "sequence": 20,
    "title": "鄭侍禦廳玩鶴",
    "author": "許渾",
    "content": [
      "碧天飛舞下晴莎，金閣瑤池絕網羅。岩響數聲風滿樹，岸移孤影雪淩波。緱山去遠雲霄迥，遼海歸遲歲月多。",
      "雙翅一開千萬里，只應棲隱戀喬柯。"
    ]
  },
  {
    "volume": 533,
    "sequence": 21,
    "title": "南亭夜坐，貽開元禪定二道者",
    "author": "許渾",
    "content": [
      "暮暮焚香何處宿，西岩一室映疏藤。光陰難駐跡如客，寒暑不驚心似僧。高樹有風聞夜磬，遠山無月見秋燈。",
      "身閑境靜日為樂，若問其餘非我能。"
    ]
  },
  {
    "volume": 533,
    "sequence": 22,
    "title": "朱坡故少保杜公池亭",
    "author": "許渾",
    "content": [
      "杜陵池榭綺城東，孤島回汀路不窮。高岫乍疑三峽近，遠波初似五湖通。楸梧葉暗瀟瀟雨，菱荇花香淡淡風。",
      "還有昔時巢燕在，飛來飛去畫堂中。"
    ]
  },
  {
    "volume": 533,
    "sequence": 23,
    "title": "秋日早朝",
    "author": "許渾",
    "content": [
      "宵衣應待絕更籌，環佩鏘鏘月下樓。井轉轆轤千樹曉，鎖開閶闔萬山秋。龍旗盡列趨金殿，雉扇才分見玉旒。",
      "虛戴鐵冠無一事，滄江歸去老漁舟。"
    ]
  },
  {
    "volume": 533,
    "sequence": 24,
    "title": "滄浪峽",
    "author": "許渾",
    "content": [
      "纓帶流塵發半霜，獨尋殘月下滄浪。一聲溪鳥暗雲散，萬片野花流水香。昔日未知方外樂，暮年初信夢中忙。",
      "紅蝦青鯽紫芹脆，歸去不辭來路長。"
    ]
  },
  {
    "volume": 533,
    "sequence": 25,
    "title": "故洛城",
    "author": "許渾",
    "content": [
      "禾黍離離半野蒿，昔人城此豈知勞。水聲東去市朝變，山勢北來宮殿高。鴉噪暮雲歸古堞，雁迷寒雨下空壕。",
      "可憐緱嶺登仙子，猶自吹笙醉碧桃。"
    ]
  },
  {
    "volume": 533,
    "sequence": 26,
    "title": "聞釋子棲玄欲奉道因寄",
    "author": "許渾",
    "content": [
      "欲求真訣戀禪扃，羽帔方袍盡有情。仙骨本微靈鶴遠，法心潛動毒龍驚。三山未有偷桃計，四海初傳問菊名。",
      "今日勸師師莫惑，長生難學證無生。"
    ]
  },
  {
    "volume": 533,
    "sequence": 27,
    "title": "南海府罷南康阻淺行侶稍稍登陸而邁主人燕餞至頻暮宿東溪",
    "author": "許渾",
    "content": [
      "暗灘水落漲虛沙，灘去秦吳萬里賒。馬上折殘江北柳，舟中開盡嶺南花。離歌不斷如留客，歸夢初驚似到家。",
      "山鳥一聲人未起，半床春月在天涯。"
    ]
  },
  {
    "volume": 533,
    "sequence": 28,
    "title": "秋晚雲陽驛西亭蓮池",
    "author": "許渾",
    "content": [
      "心憶蓮池秉燭游，葉殘花敗尚維舟。煙開翠扇清風曉，水泥紅衣白露秋。神女暫來雲易散，仙娥初去月難留。",
      "空懷遠道難持贈，醉倚闌幹盡日愁。"
    ]
  },
  {
    "volume": 533,
    "sequence": 29,
    "title": "題勤尊師曆陽山居",
    "author": "許渾",
    "content": [
      "二十知兵在羽林，中年潛識子房心。蒼鷹出塞胡塵滅。",
      "白鶴還鄉楚水深。春坼酒瓶浮藥氣，晚攜棋局帶松陰。",
      "雞籠山上雲多處，自劚黃精不可尋。"
    ]
  },
  {
    "volume": 533,
    "sequence": 30,
    "title": "懷舊居",
    "author": "許渾",
    "content": [
      "兵書一篋老無功，故國郊扉在夢中。藤蔓覆梨張穀暗。",
      "草花侵菊庾園空。朱門跡忝登龍客，白屋心期失馬翁。",
      "楚水吳山何處是，北窗殘月照屏風。"
    ]
  },
  {
    "volume": 533,
    "sequence": 31,
    "title": "祗命許昌自郊居，移就公館秋日寄茅山高拾遺",
    "author": "許渾",
    "content": [
      "一笛迎風萬葉飛，強攜刀筆換荷衣。潮寒水國秋砧早，月暗山城夜漏稀。岩響遠聞樵客過，浦深遙送釣童歸。",
      "中年未識從軍樂，虛近三茅望少微。"
    ]
  },
  {
    "volume": 533,
    "sequence": 32,
    "title": "傷虞將軍",
    "author": "許渾",
    "content": [
      "白首從軍未有名，近將孤劍到江城。巴童戍久能番語，胡馬調多解漢行。對雪夜窮黃石略，望雲秋計黑山程。",
      "可憐身死家猶遠，汴水東流無哭聲。"
    ]
  },
  {
    "volume": 533,
    "sequence": 33,
    "title": "晚自朝台津至韋隱居郊園",
    "author": "許渾",
    "content": [
      "秋來鳧雁下方塘，系馬朝臺步夕陽。村徑繞山松葉暗，野門臨水稻花香。雲連海氣琴書潤，風帶潮聲枕簟涼。",
      "西下磻溪猶萬里，可能垂白待文王。"
    ]
  },
  {
    "volume": 533,
    "sequence": 34,
    "title": "寓居開元精舍，酬薛秀才見貽",
    "author": "許渾",
    "content": [
      "知己蕭條信陸沉，茂陵扶疾臥西林。芰荷風起客堂靜，松桂月高僧院深。清露下時傷旅鬢，白雲歸處寄鄉心。",
      "憐君詩句猶相憶，題在空齋夜夜吟。"
    ]
  },
  {
    "volume": 533,
    "sequence": 35,
    "title": "別劉秀才",
    "author": "許渾",
    "content": [
      "三獻無功玉有瑕，更攜書劍客天涯。孤帆夜別瀟湘雨，廣陌春期鄠杜花。燈照水螢千點滅，棹驚灘雁一行斜。",
      "關河萬里秋風急，望見鄉山不到家。"
    ]
  },
  {
    "volume": 533,
    "sequence": 36,
    "title": "早發天臺中岩寺度關嶺次天姥岑",
    "author": "許渾",
    "content": [
      "來往天臺天姥間，欲求真訣駐衰顏。星河半落岩前寺，雲霧初開嶺上關。丹壑樹多風浩浩，碧溪苔淺水潺潺。",
      "可知劉阮逢人處，行盡深山又是山。"
    ]
  },
  {
    "volume": 533,
    "sequence": 37,
    "title": "游錢塘青山李隱居西齋",
    "author": "許渾",
    "content": [
      "小隱西亭為客開，翠蘿深處遍蒼苔。林間掃石安棋局，岩下分泉遞酒杯。蘭葉露光秋月上，蘆花風起夜潮來。",
      "雲山繞屋猶嫌淺，欲棹漁舟近釣台。"
    ]
  },
  {
    "volume": 533,
    "sequence": 38,
    "title": "春日郊園戲贈楊嘏評事",
    "author": "許渾",
    "content": [
      "十裏蒹葭入薜蘿，春風誰許暫鳴珂。相如渴後狂還減，曼倩歸來語更多。門枕碧溪冰皓耀，檻齊青嶂雪嵯峨。",
      "野橋沽酒茅簷醉，誰羨紅樓一曲歌。"
    ]
  },
  {
    "volume": 533,
    "sequence": 39,
    "title": "晚自東郭回留一二游侶",
    "author": "許渾",
    "content": [
      "鄉心迢遞宦情微，吏散尋幽竟落暉。林下草腥巢鷺宿，洞前雲濕雨龍歸。鐘隨野艇回孤棹，鼓絕山城掩半扉。",
      "今夜西齋好風月，一瓢春酒莫相違。"
    ]
  },
  {
    "volume": 533,
    "sequence": 40,
    "title": "與鄭秀才叔侄會送楊秀才昆仲東歸",
    "author": "許渾",
    "content": [
      "書劍功遲白髮新，異鄉仍送故鄉人。阮公留客竹林晚，田氏到家荊樹春。雪盡塞鴻南翥少，風來胡馬北嘶頻。",
      "洞庭煙月如終老，誰是長楊諫獵臣。"
    ]
  },
  {
    "volume": 533,
    "sequence": 41,
    "title": "送郭秀才游天臺",
    "author": "許渾",
    "content": [
      "雲埋陰壑雪凝峰，半壁天臺已萬重。人度碧溪疑輟棹，僧歸蒼嶺似聞鐘。暖眠鸂鶒晴灘草，高掛獼猴暮澗松。",
      "曾約共遊今獨去，赤城西面水溶溶。"
    ]
  },
  {
    "volume": 533,
    "sequence": 42,
    "title": "送張尊師歸洞庭",
    "author": "許渾",
    "content": [
      "能琴道士洞庭西，風滿歸帆路不迷。對岸水花霜後淺，傍簷山果雨來低。杉松近晚移茶灶，岩谷初寒蓋藥畦。",
      "他日相思兩行字，無人知處武陵溪。"
    ]
  },
  {
    "volume": 533,
    "sequence": 43,
    "title": "移攝太平寄前李明府",
    "author": "許渾",
    "content": [
      "病移岩邑稱閑身，何處風光貰酒頻。溪柳繞門彭澤令，野花連洞武陵人。嬌歌自駐壺中景，豔舞長留海上春。",
      "早晚高臺更同醉，綠蘿如帳草如茵。"
    ]
  }
]