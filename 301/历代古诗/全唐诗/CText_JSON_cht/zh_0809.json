[
  {
    "volume": 809,
    "sequence": 1,
    "title": "酬皇甫冉西陵見寄",
    "author": "靈一",
    "content": [
      "西陵潮信滿，島嶼沒中流。越客依風水，相思南渡頭。",
      "寒光生極浦，落日映滄洲。何事揚帆去，空驚海上鷗。"
    ]
  },
  {
    "volume": 809,
    "sequence": 2,
    "title": "溪行即事",
    "author": "靈一",
    "content": [
      "近夜山更碧，入林溪轉清。不知伏牛事，潭洞何從橫。",
      "野岸煙初合，平湖月未生。孤舟屢失道，但聽秋泉聲。"
    ]
  },
  {
    "volume": 809,
    "sequence": 3,
    "title": "棲霞山夜坐",
    "author": "靈一",
    "content": [
      "山頭戒壇路，幽映雪岩側。四面青石床，一峰苔蘚色。",
      "松風靜複起，月影開還黑。何獨乘夜來，殊非晝所得。"
    ]
  },
  {
    "volume": 809,
    "sequence": 4,
    "title": "宿天柱觀",
    "author": "靈一",
    "content": [
      "石室初投宿，仙翁喜暫容。花源隔水見，洞府過山逢。",
      "泉湧階前地，雲生戶外峰。中宵自入定，非是欲降龍。"
    ]
  },
  {
    "volume": 809,
    "sequence": 5,
    "title": "酬皇甫冉將赴無錫，於雲門寺贈別",
    "author": "靈一",
    "content": [
      "湖南通古寺，來往意無涯。欲識雲門路，千峰到若耶。",
      "春山子敬宅，古木謝敷家。自可長偕隱，那言相去賒。"
    ]
  },
  {
    "volume": 809,
    "sequence": 6,
    "title": "宜豐新泉",
    "author": "靈一",
    "content": [
      "泉源新湧出，洞澈映纖雲。稍落芙蓉沼，初淹苔蘚文。",
      "素將空意合，淨與眾流分。每到清宵月，泠泠夢裏聞。"
    ]
  },
  {
    "volume": 809,
    "sequence": 7,
    "title": "靜林精舍",
    "author": "靈一",
    "content": [
      "靜林溪路遠，蕭帝有遺蹤。水擊羅浮磬，山鳴于闐鐘。",
      "燈傳三世火，樹老萬株松。無數煙霞色，空聞昔臥龍。"
    ]
  },
  {
    "volume": 809,
    "sequence": 8,
    "title": "江行寄張舍人",
    "author": "靈一",
    "content": [
      "客程終日風塵苦，蓬轉還家未有期。林色曉分殘雪後，角聲寒奏落帆時。月高星使東看遠，雲破霜鴻北度遲。",
      "流蕩此心難共說，千峰澄霽隔瓊枝。"
    ]
  },
  {
    "volume": 809,
    "sequence": 9,
    "title": "送王穎悟歸左綿",
    "author": "靈一",
    "content": [
      "客意天南興已闌，不堪言別向仙官。夢搖玉佩隨旄節，心到金華憶杏壇。荒郊極望歸雲盡，瘦馬空嘶落日殘。",
      "想得故山青靄裏，泉聲入夜獨潺潺。"
    ]
  },
  {
    "volume": 809,
    "sequence": 10,
    "title": "安公",
    "author": "靈一",
    "content": [
      "彌天稱聖哲，象法初繄賴。弘道識行藏，匡時知進退。",
      "秦王輕與舉，習生重酬對。學文古篆中，義顯心經內。",
      "法服應華夏，金言流海岱。西方浮雲間，更陪龍華會。"
    ]
  },
  {
    "volume": 809,
    "sequence": 11,
    "title": "林公",
    "author": "靈一",
    "content": [
      "支公信高逸，久向山林住。時將孫許游，豈以形骸遇。",
      "幸辭天子詔，複覽名臣疏。西晉尚虛無，南朝久淪誤。",
      "因談老莊意，乃盡逍遙趣。誰為竹林賢，風流相比附。"
    ]
  },
  {
    "volume": 809,
    "sequence": 12,
    "title": "遠公",
    "author": "靈一",
    "content": [
      "遠公逢道安，一朝棄儒服。真機久消歇，世教空拘束。",
      "誓入羅浮中，遂棲廬山曲。禪經初纂定，佛語新名目。",
      "缽帽絕朝宗，簪裾翻拜伏。東林多隱士，為我辭榮祿。"
    ]
  },
  {
    "volume": 809,
    "sequence": 13,
    "title": "雨後欲尋天目山，問元、駱二公溪路",
    "author": "靈一",
    "content": [
      "昨夜雲生天井東，春山一雨一回風。",
      "林花並逐溪流下，欲上龍池通不通。"
    ]
  },
  {
    "volume": 809,
    "sequence": 14,
    "title": "題僧院",
    "author": "靈一",
    "content": [
      "虎溪閑月引相過，帶雪松枝掛薜蘿。",
      "無限青山行欲盡，白雲深處老僧多。"
    ]
  },
  {
    "volume": 809,
    "sequence": 15,
    "title": "宿靜林寺",
    "author": "靈一",
    "content": [
      "山寺門前多古松，溪行欲到已聞鐘。",
      "中宵引領尋高頂，月照雲峰凡幾重。"
    ]
  },
  {
    "volume": 809,
    "sequence": 16,
    "title": "再還宜豐寺",
    "author": "靈一",
    "content": [
      "再尋招隱地，重會息心期。樵客問歸日，山僧記別時。",
      "野雲陰遠甸，秋雨漲前陂。勿謂探形勝，吾今不好奇。"
    ]
  },
  {
    "volume": 809,
    "sequence": 17,
    "title": "春日山齋",
    "author": "靈一",
    "content": [
      "野徑東風起，山扉度日開。晴光拆紅萼，流水長青苔。",
      "逋客殊未去，芳時已再來。非關戀春草，自是欲裴回。"
    ]
  },
  {
    "volume": 809,
    "sequence": 18,
    "title": "留別忠州故人",
    "author": "靈一",
    "content": [
      "一身無定處，萬里獨銷魂。芳草迷歸路，春流滴淚痕。",
      "幾時休旅食，何夜宿江村。欲識相思苦，空山啼暮猿。"
    ]
  },
  {
    "volume": 809,
    "sequence": 19,
    "title": "送別",
    "author": "靈一",
    "content": [
      "憑高莫送遠，看欲斷歸心。別恨啼猿苦，相思流水深。",
      "翠雲南澗影，丹桂晚山陰。若未來雙鵠，遼城何更尋。"
    ]
  },
  {
    "volume": 809,
    "sequence": 20,
    "title": "送冽寺主之京迎禪和尚",
    "author": "靈一",
    "content": [
      "禪門居此地，瞻望在虛空。水國月未上，蒼生如夢中。",
      "上人知機士，瓶錫慰樊籠。彼土諸梵眾，嗟君揚道風。"
    ]
  },
  {
    "volume": 809,
    "sequence": 21,
    "title": "送王法師之西川",
    "author": "靈一",
    "content": [
      "旅遊無近遠，要自別魂銷。官柳鄉愁亂，春山客路遙。",
      "伴行芳草遠，緣興野花飄。計日功成後，還將輔聖朝。"
    ]
  },
  {
    "volume": 809,
    "sequence": 22,
    "title": "送范律師往果州",
    "author": "靈一",
    "content": [
      "終南千古後，獨爾繼卿名。離障非今日，修因是幾生。",
      "亂峰寒影暮，深澗野流清。遠客歸心苦，難為此別情。"
    ]
  },
  {
    "volume": 809,
    "sequence": 23,
    "title": "送明素上人歸楚覲省",
    "author": "靈一",
    "content": [
      "能將疏懶背時人，不厭孤萍任此身。江上昔年同出處，天涯今日共風塵。平湖舊隱應殘雪，芳草歸心未隔春。",
      "前路倍憐多勝事，到家知慶彩衣新。"
    ]
  },
  {
    "volume": 809,
    "sequence": 24,
    "title": "項王廟",
    "author": "靈一",
    "content": [
      "緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。弓斷陣前爭日月，血流垓下定龍蛇。",
      "拔山力盡烏江水，今日悠悠空浪花。"
    ]
  },
  {
    "volume": 809,
    "sequence": 25,
    "title": "酬陳明府舟中見贈",
    "author": "靈一",
    "content": [
      "長溪通夜靜，素舸與人閑。月影沈秋水，風聲落暮山。",
      "稻花千頃外，蓮葉兩河間。陶令多真意，相思一解顏。"
    ]
  },
  {
    "volume": 809,
    "sequence": 26,
    "title": "題東蘭若",
    "author": "靈一",
    "content": [
      "上人禪室路裴回，萬木清陰向日開。寒竹影侵行徑石，秋風聲入誦經台。閑雲不系從舒卷，狎鳥無機任往來。",
      "更惜片陽談妙理，歸時莫待暝鐘催。"
    ]
  },
  {
    "volume": 809,
    "sequence": 27,
    "title": "送朱放",
    "author": "靈一",
    "content": [
      "苦見人間世，思歸洞裏天。縱令山鳥語，不廢野人眠。"
    ]
  },
  {
    "volume": 809,
    "sequence": 28,
    "title": "歸岑山過惟審上人別業",
    "author": "靈一",
    "content": [
      "禪客無心憶薜蘿，自然行徑向山多。",
      "知君欲問人間事，始與浮雲共一過。"
    ]
  },
  {
    "volume": 809,
    "sequence": 29,
    "title": "於潛道中呈元八處士",
    "author": "靈一",
    "content": [
      "苕水灘行淺，潛州路漸深。參差遠岫色，迢遞野人心。",
      "凍澗冰難釋，秋山日易陰。不知天目下，何處是雲林。"
    ]
  },
  {
    "volume": 809,
    "sequence": 30,
    "title": "送殷判官歸上都",
    "author": "靈一",
    "content": [
      "漾舟雲路客，來過夕陽時。向背堪遺恨，逢迎宿未期。",
      "水容愁暮急，花影動春遲。別後王孫草，青青入夢思。"
    ]
  },
  {
    "volume": 809,
    "sequence": 31,
    "title": "贈別皇甫曾",
    "author": "靈一",
    "content": [
      "幽人從遠岳，過客愛春山。高駕能相送，孤遊且未還。",
      "紫苔封井石，綠竹掩柴關。若到雲峰外，齊心去住間。"
    ]
  },
  {
    "volume": 809,
    "sequence": 32,
    "title": "送陳允初卜居麻園",
    "author": "靈一",
    "content": [
      "欲向麻源隱，能尋謝客蹤。空山幾千里，幽谷第三重。",
      "茅宇寧須葺，荷衣不待縫。因君見往事，為我謝喬松。"
    ]
  },
  {
    "volume": 809,
    "sequence": 33,
    "title": "秋題劉逸人林泉",
    "author": "靈一",
    "content": [
      "涼飆亂黃葉，遲客橘陰清。蘿徑封行跡，雲門閉野情。",
      "零林秋露響，穿竹暮煙輕。莫戀幽棲地，懷安卻敗名。"
    ]
  },
  {
    "volume": 809,
    "sequence": 34,
    "title": "自大林與韓明府歸郭中精舍",
    "author": "靈一",
    "content": [
      "野客同舟楫，相攜複一歸。孤煙生暮景，遠岫帶春暉。",
      "不道還山是，誰雲向郭非。禪門有通隱，喧寂共忘機。"
    ]
  },
  {
    "volume": 809,
    "sequence": 35,
    "title": "同使君宿大樑驛",
    "author": "靈一",
    "content": [
      "旌旗江上出，花外捲簾空。夜色臨城月，春寒度水風。",
      "雖然行李別，且喜語音同。若問匡廬事，終身愧遠公。"
    ]
  },
  {
    "volume": 809,
    "sequence": 36,
    "title": "題黃公陶翰別業",
    "author": "靈一",
    "content": [
      "聞說花源堪避秦，幽尋數月不逢人。煙霞洞裏無雞犬，風雨林間有鬼神。黃公石上三芝秀，陶令門前五柳春。",
      "醉臥白雲閑入夢，不知何物是吾身。"
    ]
  },
  {
    "volume": 809,
    "sequence": 37,
    "title": "哭衛尚書",
    "author": "靈一",
    "content": [
      "畫戟重門楚水陰，天涯欲暮共傷心。南荊雙戟痕猶在，北斗孤魂望已深。蓮花幕下悲風起，細柳營邊曉月臨。",
      "有路茫茫向誰問，感君空有淚沾襟。"
    ]
  },
  {
    "volume": 809,
    "sequence": 38,
    "title": "贈靈澈禪師",
    "author": "靈一",
    "content": [
      "禪師來往翠微間，萬里千峰到剡山。",
      "何時共到天臺裏，身與浮雲處處閑。"
    ]
  },
  {
    "volume": 809,
    "sequence": 39,
    "title": "將出宜豐寺留題山房",
    "author": "靈一",
    "content": [
      "池上蓮荷不自開，山中流水偶然來。",
      "若言聚散定由我，未是回時那得回。"
    ]
  },
  {
    "volume": 809,
    "sequence": 40,
    "title": "妙樂觀",
    "author": "靈一",
    "content": [
      "王喬所居空山觀，白雲至今凝不散。壇場月路幾千年，往往吹笙下天半。瀑布西行過石橋，黃精采根還採苗。",
      "忽見一人檠茶碗，篸花昨夜風吹滿。自言家處在東坡，白犬相隨邀我過。松間石上有棋局，能使樵人爛斧柯。"
    ]
  },
  {
    "volume": 809,
    "sequence": 41,
    "title": "與元居士青山潭飲茶",
    "author": "靈一",
    "content": [
      "野泉煙火白雲間，坐飲香茶愛此山。",
      "岩下維舟不忍去，青溪流水暮潺潺。"
    ]
  },
  {
    "volume": 809,
    "sequence": 42,
    "title": "送人得蕩子歸倡婦",
    "author": "靈一",
    "content": [
      "垂涕憑回信，為語柳園人。情知獨難守，又是一陽春。"
    ]
  },
  {
    "volume": 809,
    "sequence": 43,
    "title": "句",
    "author": "靈一",
    "content": [
      "濾泉侵月起，掃徑避蟲行。"
    ]
  }
]