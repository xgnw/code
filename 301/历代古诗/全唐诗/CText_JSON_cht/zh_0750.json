[
  {
    "volume": 750,
    "sequence": 1,
    "title": "和潯陽宰感舊絕句五首",
    "author": "李中",
    "content": [
      "追感古今情不已，竹軒閑取史書看。",
      "欲親往哲無因見，空樹臨風襟袖寒。",
      "潯陽物景真難及，練瀉澄江最好看。",
      "曾上虛樓吟倚檻，五峰擎雪照人寒。",
      "園林春媚千花發，爛熳如將畫障看。",
      "惟愛松筠多冷淡，青青偏稱雪霜寒。",
      "知君百里鳴琴處，公退千山盡日看。",
      "政化有同風偃草，更將餘力拯孤寒。",
      "昔歲尋芳忻得侶，江堤物景盡情看。",
      "就中吟戀垂楊下，撼起啼鶯晚吹寒。"
    ]
  },
  {
    "volume": 750,
    "sequence": 2,
    "title": "哭柴郎中",
    "author": "李中",
    "content": [
      "昔歲遭逢在海城，曾容孤跡奉雙旌。酒邊不厭笙歌盛，花下只愁風雨生。棋接山亭松影晚，吟陪月檻露華清。",
      "音塵自此無因問，淚灑川波夕照明。"
    ]
  },
  {
    "volume": 750,
    "sequence": 3,
    "title": "訪章禪老",
    "author": "李中",
    "content": [
      "比尋禪客叩禪機，澄卻心如月在池。",
      "松下偶然醒一夢，卻成無語問吾師。"
    ]
  },
  {
    "volume": 750,
    "sequence": 4,
    "title": "泊秋浦",
    "author": "李中",
    "content": [
      "葦岸風高宿雁驚，維舟特地起鄉情。",
      "漁兒隔水吹橫笛，半夜空江月正明。"
    ]
  },
  {
    "volume": 750,
    "sequence": 5,
    "title": "閒居言懷",
    "author": "李中",
    "content": [
      "未達難隨眾，從他俗所憎。閑聽九秋雨，遠憶四明僧。",
      "病後倦吟嘯，貧來疏友朋。寂寥元合道，未必是無能。"
    ]
  },
  {
    "volume": 750,
    "sequence": 6,
    "title": "舟次彭澤",
    "author": "李中",
    "content": [
      "飄泛經彭澤，扁舟思莫窮。無人秋浪晚，一岸蓼花風。",
      "鄉里夢漸遠，交親書未通。今宵見圓月，難坐冷光中。"
    ]
  },
  {
    "volume": 750,
    "sequence": 7,
    "title": "宿鐘山知覺院",
    "author": "李中",
    "content": [
      "宿投林下寺，中夜覺神清。磬罷僧初定，山空月又生。",
      "籠燈吐冷豔，岩樹起寒聲。待曉紅塵裏，依前冒遠程。"
    ]
  },
  {
    "volume": 750,
    "sequence": 8,
    "title": "游茅山二首",
    "author": "李中",
    "content": [
      "綠蘚深迎步，紅霞爛滿衣。洞天應不遠，鸞鶴向人飛。",
      "茅許仙蹤在，煙霞一境清。夷希何許叩，松徑月空明。"
    ]
  },
  {
    "volume": 750,
    "sequence": 9,
    "title": "鶴",
    "author": "李中",
    "content": [
      "九皋羽翼下晴空，萬里心難駐玉籠。清露滴時翹蘚徑，白雲開處唳松風。歸當華表千年後，怨在瑤琴別操中。",
      "好共靈龜作儔侶，十洲三島逐仙翁。"
    ]
  },
  {
    "volume": 750,
    "sequence": 10,
    "title": "暮春吟懷寄姚端先輩",
    "author": "李中",
    "content": [
      "無奈詩魔旦夕生，更堪芳草滿長汀。故人還爽花前約，新月又生江上亭。莊夢斷時燈欲燼，蜀魂啼處酒初醒。",
      "何時得見登龍客，隔卻千山萬仞青。"
    ]
  },
  {
    "volume": 750,
    "sequence": 11,
    "title": "送圓上人歸廬山",
    "author": "李中",
    "content": [
      "蓮宮舊隱塵埃外，策杖臨風拂袖還。踏雪獨尋青嶂下，聽猿重入白雲間。蕭騷紅樹當門老，斑駁蒼苔鎖徑閑。",
      "預想松軒夜禪處，虎溪圓月照空山。"
    ]
  },
  {
    "volume": 750,
    "sequence": 12,
    "title": "送相裏秀才之匡山國子監",
    "author": "李中",
    "content": [
      "氣秀情閑杳莫群，廬山遊去志求文。已能探虎窮騷雅，又欲囊螢就典墳。目豁乍窺千里浪，夢寒初宿五峰雲。",
      "業成早赴春闈約，要使嘉名海內聞。"
    ]
  },
  {
    "volume": 750,
    "sequence": 13,
    "title": "漁父二首",
    "author": "李中",
    "content": [
      "偶向蘆花深處行，溪光山色晚來晴。",
      "漁家開戶相迎接，稚子爭窺犬吠聲。",
      "雪鬢衰髯白布袍，笑攜赬鯉換村醪。",
      "殷勤留我宿溪上，釣艇歸來明月高。"
    ]
  },
  {
    "volume": 750,
    "sequence": 14,
    "title": "旅次聞砧",
    "author": "李中",
    "content": [
      "砧杵誰家夜擣衣，金風淅淅露微微。",
      "月中獨坐不成寐，舊業經年未得歸。"
    ]
  },
  {
    "volume": 750,
    "sequence": 15,
    "title": "寄楊先生",
    "author": "李中",
    "content": [
      "仙翁別後無信，應共煙霞卜鄰。莫把壺中秘訣，輕傳塵裏遊人。浮生日月自急，上境鶯花正春。",
      "安得一招琴酒，與君共泛天津。"
    ]
  },
  {
    "volume": 750,
    "sequence": 16,
    "title": "對酒招陳昭用",
    "author": "李中",
    "content": [
      "花開葉落堪悲，似水年光暗移。身世都如夢役，是非空使神疲。良圖有分終在，所欲無勞妄思。",
      "幸有一壺清酒，且來閑語希夷。"
    ]
  },
  {
    "volume": 750,
    "sequence": 17,
    "title": "旅夜聞笛",
    "author": "李中",
    "content": [
      "長笛起誰家，秋涼夜漏賒。一聲來枕上，孤客在天涯。",
      "木末風微動，窗前月漸斜。暗牽詩思苦，不獨落梅花。"
    ]
  },
  {
    "volume": 750,
    "sequence": 18,
    "title": "送紹明上人之毗陵",
    "author": "李中",
    "content": [
      "忽起毗陵念，飄然不可留。聽蟬離古寺，攜錫上扁舟。",
      "月出沙汀冷，風高葦岸秋。回期端的否，千里路悠悠。"
    ]
  },
  {
    "volume": 750,
    "sequence": 19,
    "title": "再到山陽尋故人不遇二首",
    "author": "李中",
    "content": [
      "維舟登野岸，因訪故人居。亂後知何處，荊榛匝弊廬。",
      "欲問當年事，耕人都不知。空餘堤上柳，依舊自垂絲。"
    ]
  },
  {
    "volume": 750,
    "sequence": 20,
    "title": "寄廬山簡寂觀重道者",
    "author": "李中",
    "content": [
      "憶昔采芝廬嶽頂，清宮常接絳霄人。玉書閑展石樓曉，瑤瑟醉彈琪樹春。惟恨仙桃遲結實，不憂滄海易成塵。",
      "似醒一夢歸凡世，空向彤霞寄夢頻。"
    ]
  },
  {
    "volume": 750,
    "sequence": 21,
    "title": "思湓渚舊居",
    "author": "李中",
    "content": [
      "昔歲曾居湓水頭，草堂吟嘯興何幽。迎僧常踏竹間蘚，愛月獨登溪上樓。寒翠入簷嵐岫曉，冷聲縈枕野泉秋。",
      "從拘宦路無由到，昨夜分明夢去遊。"
    ]
  },
  {
    "volume": 750,
    "sequence": 22,
    "title": "思朐陽春遊感舊寄柴司徒五首",
    "author": "李中",
    "content": [
      "王孫昔日甚相親，共賞西園正媚春。",
      "醉臥如茵芳草上，覺來花月影籠身。",
      "煙鋪芳草正綿綿，藉草傳杯似列仙。",
      "暫輟笙歌且聯句，含毫花下破香箋。",
      "南陌風和舞蝶狂，惜春公子戀斜陽。",
      "高歌飲罷將回轡，衣上花兼百草香。",
      "春郊飲散暮煙收，卻引絲簧上翠樓。",
      "紅袖歌長金斝亂，銀蟾飛出海東頭。",
      "昔年常接五陵狂，洪飲花間數十場。",
      "別後或驚如夢覺，音塵難問水茫茫。"
    ]
  },
  {
    "volume": 750,
    "sequence": 23,
    "title": "泉",
    "author": "李中",
    "content": [
      "潺潺青嶂底，來處一何長。漱石苔痕滑，侵松鶴夢涼。",
      "泛花穿竹塢，瀉月下蓮塘。想得歸何處，天涯助渺茫。"
    ]
  },
  {
    "volume": 750,
    "sequence": 24,
    "title": "題徐五教池亭",
    "author": "李中",
    "content": [
      "多士池塘好，塵中景恐無。年來養鷗鷺，夢不去江湖。",
      "泉脈通深澗，風聲起短蘆。驚魚跳藻荇，戲蝶上菰蒲。",
      "泛泛容漁艇，閑閑載酒壺。漲痕山雨過，翠積岸苔鋪。",
      "花影沈波底，煙光入座隅。曉香憐杜若，夜浸愛蟾蜍。",
      "步逸心難厭，看吟興不辜。憑君命奇筆，為我寫成圖。"
    ]
  },
  {
    "volume": 750,
    "sequence": 25,
    "title": "遙賦義興潛泉",
    "author": "李中",
    "content": [
      "見說靈泉好，潺湲興莫窮。誰當秋霽後，獨聽月明中。",
      "濺石苔花潤，隨流木葉紅。何當化霖雨，濟物顯殊功。"
    ]
  },
  {
    "volume": 750,
    "sequence": 26,
    "title": "和毗陵尉曹昭用見寄",
    "author": "李中",
    "content": [
      "決獄多餘暇，冥搜萬象空。捲簾疏雨後，鎖印夕陽中。",
      "還往多名士，編題尚古風。宦途知此味，能有幾人同。"
    ]
  },
  {
    "volume": 750,
    "sequence": 27,
    "title": "梅花",
    "author": "李中",
    "content": [
      "群木方憎雪，開花長在先。流鶯與舞蝶，不見許因緣。"
    ]
  },
  {
    "volume": 750,
    "sequence": 28,
    "title": "舟次吉水逢蔡文慶秀才",
    "author": "李中",
    "content": [
      "別後音塵斷，相逢又共吟。雪霜今日鬢，煙月舊時心。",
      "艤棹夕陽在，聽鴻秋色深。一尊開口笑，不必話升沈。"
    ]
  },
  {
    "volume": 750,
    "sequence": 29,
    "title": "新喻縣偶寄彭仁正字",
    "author": "李中",
    "content": [
      "經年離象魏，孤宦在南荒。酒醒公齋冷，雨多歸夢長。",
      "志難酬國澤，術欠致民康。吾子應相笑，區區道未光。"
    ]
  },
  {
    "volume": 750,
    "sequence": 30,
    "title": "和彭正字喜雪見寄",
    "author": "李中",
    "content": [
      "千門忻應瑞，偏稱上樓看。密灑虛窗曉，狂飄大野寒。",
      "園深宜竹樹，簾卷洽杯盤。已作豐年兆，黎民意盡安。"
    ]
  },
  {
    "volume": 750,
    "sequence": 31,
    "title": "海上和柴軍使清明書事",
    "author": "李中",
    "content": [
      "清明時節好煙光，英傑高吟興味長。捧日即應還禁衛，當春何惜醉朐陽。千山過雨難藏翠，百卉臨風不藉香。",
      "卻是旅人淒屑甚，夜來魂夢到家鄉。"
    ]
  },
  {
    "volume": 750,
    "sequence": 32,
    "title": "壬申歲承命之任淦陽再過廬山國學感舊寄劉鈞明府",
    "author": "李中",
    "content": [
      "三十年前共苦辛，囊螢曾寄此煙岑。讀書燈暗嫌雲重，搜句石平憐蘚深。各曆宦途悲聚散，幾看時輩或浮沈。",
      "再來物景還依舊，風冷松高猿狖吟。"
    ]
  },
  {
    "volume": 750,
    "sequence": 33,
    "title": "留題胡參卿秀才幽居",
    "author": "李中",
    "content": [
      "竹蔭庭除蘚色濃，道心安逸寂寥中。扣門時有棲禪客，灑酒多招采藥翁。江近好聽菱芡雨，徑香偏愛蕙蘭風。",
      "我慚名宦猶拘束，脫屣心情未得同。"
    ]
  },
  {
    "volume": 750,
    "sequence": 34,
    "title": "放鷺鷥",
    "author": "李中",
    "content": [
      "池塘多謝久淹留，長得霜翎放自由。",
      "好去蒹葭深處宿，月明應認舊江秋。"
    ]
  },
  {
    "volume": 750,
    "sequence": 35,
    "title": "柳絮",
    "author": "李中",
    "content": [
      "年年二月暮，散亂雜飛花。雨過微風起，狂飄千萬家。"
    ]
  },
  {
    "volume": 750,
    "sequence": 36,
    "title": "早春",
    "author": "李中",
    "content": [
      "一種和風至，千花未放妍。草心並柳眼，長是被恩先。"
    ]
  },
  {
    "volume": 750,
    "sequence": 37,
    "title": "春雲",
    "author": "李中",
    "content": [
      "陰去為膏澤，晴來媚曉空。無心亦無滯，舒卷在東風。"
    ]
  },
  {
    "volume": 750,
    "sequence": 38,
    "title": "送姚端秀才游毗陵",
    "author": "李中",
    "content": [
      "毗陵嘉景太湖邊，才子經游稱少年。風弄青簾沽酒市，月明紅袖採蓮船。若耶罨畫應相似，越岫吳峰盡接連。",
      "此去高吟須早返，廣寒丹桂莫遷延。"
    ]
  },
  {
    "volume": 750,
    "sequence": 39,
    "title": "和朐陽載筆魯裕見寄",
    "author": "李中",
    "content": [
      "燕台多事每開顏，相許論交淡薄間。飲興共憐芳草岸，吟情同愛夕陽山。露濃小徑蛩聲咽，月冷空庭竹影閑。",
      "何事此時攀憶甚，與君俱是別鄉關。"
    ]
  },
  {
    "volume": 750,
    "sequence": 40,
    "title": "敘吟二首",
    "author": "李中",
    "content": [
      "往哲搜羅妙入神，隋珠和璧未為珍。",
      "而今所得慚難繼，謬向平生著苦辛。",
      "成僻成魔二雅中，每逢知己是亨通。",
      "言之無罪終難厭，欲把風騷繼古風。"
    ]
  },
  {
    "volume": 750,
    "sequence": 41,
    "title": "貽毗陵正勤禪院奉長老",
    "author": "李中",
    "content": [
      "隨緣駐瓶錫，心已悟無生。默坐煙霞散，閑觀水月明。",
      "竹深風倍冷，堂迥磬偏清。願作傳燈者，忘言學淨名。"
    ]
  },
  {
    "volume": 750,
    "sequence": 42,
    "title": "冬日書懷寄惟真大師",
    "author": "李中",
    "content": [
      "自別吾師後，風騷道甚孤。雪霜侵鬢髮，音信隔江湖。",
      "擾擾悲時世，悠悠役夢途。向公期盡節，多病怕傾壺。",
      "賤跡雖慚滯，幽情忍使辜。詩成天外句，棋覆夜中圖。",
      "落壁燈花碎，飄窗雪片粗。煮茶燒栗興，早晚複圍爐。"
    ]
  },
  {
    "volume": 750,
    "sequence": 43,
    "title": "獻中書潘舍人",
    "author": "李中",
    "content": [
      "運葉半千數，天鐘許國臣。鵬霄開羽翼，鳳闕演絲綸。",
      "顧問當清夜，從容向紫宸。立言成雅誥，正意敘彝倫。",
      "樸素偕前哲，馨香越搢紳。褒辭光萬代，優旨重千鈞。",
      "公退誰堪接，清閒道是鄰。世間身屬幻，物外意通津。",
      "吊往兼春夢，文高賦複新。琴彈三峽水，屏畫十洲春。",
      "庭冷鋪苔色，池寒浸月輪。竹風來枕簟，藥氣上衣巾。",
      "茶譜傳溪叟，棋經受羽人。清虛雖得趣，獻替不妨陳。",
      "杞梓呈才後，神仙入侍頻。孤寒皆有賴，中外亦同忻。",
      "有士曾多難，無門得望塵。忙忙罹險阻，往往耗精神。",
      "尋果巢枝願，終全負米身。遭逢敦孝治，蹇塞值通津。",
      "最慶清朝祿，還沾白髮親。甘柔心既遂，虛薄報何因。",
      "遠宦聯綿曆，卑棲夙夜勤。良時空愛惜，末路每悲辛。",
      "骨立駒猶病，顏凋女尚貧。而今諧顧遇，尺蠖願求伸。"
    ]
  }
]