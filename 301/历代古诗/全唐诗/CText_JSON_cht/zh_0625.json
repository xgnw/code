[
  {
    "volume": 625,
    "sequence": 1,
    "title": "襲美以紗巾見惠繼以雅音，因次韻酬謝",
    "author": "陸龜蒙",
    "content": [
      "薄如蟬翅背斜陽，不稱春前贈罱郎。初覺頂寒生遠吹，預憂頭白透新霜。堪窺水檻澄波影，好拂花牆亞蕊香。",
      "知有芙蓉留自戴，欲峨煙霧訪黃房。"
    ]
  },
  {
    "volume": 625,
    "sequence": 2,
    "title": "聞襲美有親迎之期因以寄賀",
    "author": "陸龜蒙",
    "content": [
      "梁鴻夫婦欲雙飛，細雨輕寒拂雉衣。初下雪窗因眷戀，次乘煙幰奈光輝。參差扇影分華月，斷續簫聲落翠微。",
      "見說春風偏有賀，露花千朵照庭闈。"
    ]
  },
  {
    "volume": 625,
    "sequence": 3,
    "title": "襲美以巨魚之半見分因以酬謝",
    "author": "陸龜蒙",
    "content": [
      "誰與春江上信魚，可憐霜刃截來初。鱗隳似撤騷人屋，腹斷疑傷遠客書。避網幾跳山影破，逆風曾蹙浪花虛。",
      "今朝最是家童喜，免泥荒畦掇野蔬。"
    ]
  },
  {
    "volume": 625,
    "sequence": 4,
    "title": "奉和襲美館娃宮懷古次韻",
    "author": "陸龜蒙",
    "content": [
      "鏤楣消落濯春雨，蒼翠無言空斷崖。草碧未能忘帝女，燕輕猶自識宮釵。江山只有愁容在，劍佩應和愧色埋。",
      "賴在伍員騷思少，吳王才免似荊懷。"
    ]
  },
  {
    "volume": 625,
    "sequence": 5,
    "title": "同襲美遊北禪院",
    "author": "陸龜蒙",
    "content": [
      "連延花蔓映風廊，岸幘披襟到竹房。居士只今開梵處，先生曾是草玄堂。清尊林下看香印，遠岫窗中掛缽囊。",
      "今日有情消未得，欲將名理問思光。"
    ]
  },
  {
    "volume": 625,
    "sequence": 6,
    "title": "襲美以紫石硯見贈以詩迎之",
    "author": "陸龜蒙",
    "content": [
      "霞骨堅來玉自愁，琢成飛燕古釵頭。澄沙脆弱聞應伏，青鐵沈埋見亦羞。最稱風亭批碧簡，好將雲竇漬寒流。",
      "君能把贈閑吟客，遍寫江南物象酬。"
    ]
  },
  {
    "volume": 625,
    "sequence": 7,
    "title": "和襲美送孫發百篇游天臺",
    "author": "陸龜蒙",
    "content": [
      "直應天授與詩情，百詠唯消一日成。去把彩毫揮下國，歸參黃綬別春卿。閑窺碧落懷煙霧，暫向金庭隱姓名。",
      "珍重興公徒有賦，石樑深處是君行。"
    ]
  },
  {
    "volume": 625,
    "sequence": 8,
    "title": "奉和襲美聞開元寺開筍園寄章上人",
    "author": "陸龜蒙",
    "content": [
      "春龍爭地養檀欒，況是雙林雨後看。迸出似毫當垤eJ，孤生如恨倚欄幹。淩虛勢欲齊金刹，折贈光宜照玉盤。",
      "更得錦苞零落後，粉環高下挶煙寒。"
    ]
  },
  {
    "volume": 625,
    "sequence": 9,
    "title": "薔薇",
    "author": "陸龜蒙",
    "content": [
      "倚牆當戶自橫陳，致得貧家似不貧。外布芳菲雖笑日，中含芒刺欲傷人。清香往往生遙吹，狂蔓看看及四鄰。",
      "遇有客來堪玩處，一端晴綺照煙新。"
    ]
  },
  {
    "volume": 625,
    "sequence": 10,
    "title": "奉和襲美開元寺佛缽詩",
    "author": "陸龜蒙",
    "content": [
      "空王初受逞神功，四缽須臾現一重。持次想添香積飯，覆時應帶步羅鐘。光寒好照金毛鹿，響靜堪降白耳龍。",
      "從此寶函香裏見，不須西去詣靈峰。"
    ]
  },
  {
    "volume": 625,
    "sequence": 11,
    "title": "酬襲美夏首病癒見招次韻",
    "author": "陸龜蒙",
    "content": [
      "雨多青合是垣衣，一幅蠻箋夜款扉。蕙帶又聞寬沈約，茅齋猶自憶王微。方靈只在君臣正，篆古須拋點畫肥。",
      "除卻伴談秋水外，野鷗何處更忘機。"
    ]
  },
  {
    "volume": 625,
    "sequence": 12,
    "title": "新夏東郊閑泛有懷襲美",
    "author": "陸龜蒙",
    "content": [
      "遲於春日好於秋，野客相攜上釣舟。經略彴時冠暫亞，佩笭箵後帶頻搊。蒹葭鷺起波搖笠，村落蠶眠樹掛鉤。",
      "料得祇君能愛此，不爭煙水似封侯。"
    ]
  },
  {
    "volume": 625,
    "sequence": 13,
    "title": "四月十五日道室書事寄襲美",
    "author": "陸龜蒙",
    "content": [
      "烏飯新炊芼臛香，道家齋日以為常。月苗杯舉存三洞，雲蕊函開叩九章。一掬陽泉堪作雨，數銖秋石欲成霜。",
      "可中值著雷平信，為覓閑眠苦竹床。"
    ]
  },
  {
    "volume": 625,
    "sequence": 14,
    "title": "看壓新醅寄懷襲美",
    "author": "陸龜蒙",
    "content": [
      "曉壓糟床漸有聲，旋如荒澗野泉清。身前古態熏應出，世上愁痕滴合平。飲啄斷年同鶴儉，風波終日看人爭。",
      "尊中若使常能淥，兩綬通侯總強名。"
    ]
  },
  {
    "volume": 625,
    "sequence": 15,
    "title": "奉和襲美登初陽樓寄懷北平郎中",
    "author": "陸龜蒙",
    "content": [
      "遠窗浮檻亦成年，幾伴楊公白晝筵。日暖煙花曾撲地，氣浮星象卻歸天。閑將水石侵軍壘，醉引笙歌上釣船。",
      "無限恩波猶在目，東風吹起細漪漣。"
    ]
  },
  {
    "volume": 625,
    "sequence": 16,
    "title": "奉和夏初襲美見訪題小齋次韻",
    "author": "陸龜蒙",
    "content": [
      "四鄰多是老農家，百樹雞桑半頃麻。盡趁晴明修網架，每和煙雨掉繰車。啼鸞偶坐身藏葉，餉婦歸來鬢有花。",
      "不是對君吟複醉，更將何事送年華。"
    ]
  },
  {
    "volume": 625,
    "sequence": 17,
    "title": "奉和襲美所居首夏水木尤清，適然有作次韻",
    "author": "陸龜蒙",
    "content": [
      "柿陰成列藥花空，卻憶桐江下釣筒。亦以魚蝦供熟鷺，近緣櫻筍識鄰翁。閑分酒劑多還少，自記書簽白間紅。",
      "更愛夜來風月好，轉思玄度對支公。"
    ]
  },
  {
    "volume": 625,
    "sequence": 18,
    "title": "奉和襲美題達上人藥圃二首",
    "author": "陸龜蒙",
    "content": [
      "藥味多從遠客齎，旋添花圃旋成畦。三椏舊種根應異，九節初移葉尚低。山莢便和幽澗石，水芝須帶本池泥。",
      "從今直到清秋日，又有香苗幾番齊。",
      "淨名無語示清羸，藥草搜來喻更微。一雨一風皆遂性，花開花落盡忘機。教疏兔鏤金弦亂，自擁龍芻紫汞肥。",
      "莫怪獨親幽圃坐，病容銷盡欲依歸。"
    ]
  },
  {
    "volume": 625,
    "sequence": 19,
    "title": "奉和襲美懷華陽潤卿博士三首",
    "author": "陸龜蒙",
    "content": [
      "幾降真官授隱書，洛公曾到夢中無。眉間入靜三辰影，肘後通靈五嶽圖。北洞樹形如曲蓋，東凹山色入熏爐。",
      "金墟福地能容否，願作岡前蔣負芻。",
      "火景應難到洞宮，蕭閑堂冷任天風。談玄麈尾拋雲底，服散龍胎在酒中。有路還將赤城接，無泉不共紫河通。",
      "奇編早晚教傳授，免以神仙問葛洪。",
      "終日焚香禮洞雲，更思琪樹轉勞神。曾尋下泊常經月，不到中峰又累春。仙道最高黃玉籙，暑天偏稱白綸巾。",
      "清齋若見茅司命，乞取朱兒十二斤。"
    ]
  },
  {
    "volume": 625,
    "sequence": 20,
    "title": "以竹夾膝寄贈襲美",
    "author": "陸龜蒙",
    "content": [
      "截得筼簹冷似龍，翠光橫在暑天中。堪臨薤簟閑憑月，好向松窗臥跂風。持贈敢齊青玉案，醉吟偏稱碧荷筒。",
      "添君雅具教多著，為著西齋譜一通。"
    ]
  },
  {
    "volume": 625,
    "sequence": 21,
    "title": "奉和襲美夏景無事因懷章來二上人次韻",
    "author": "陸龜蒙",
    "content": [
      "簷外青陽有二梅，折來堪下凍醪杯。高杉自欲生龍腦，小弁誰能寄鹿胎。麗事肯教饒沈謝，談微何必減宗雷。",
      "還聞擬結東林社，爭奈淵明醉不來。",
      "忽憶高僧坐夏堂，厭泉聲鬧笑雲忙。山重海澹懷中印，月冷風微宿上方。病後書求嵩少藥，定回衣染貝多香。",
      "何時更問逍遙義，五粒松陰半石床。"
    ]
  },
  {
    "volume": 625,
    "sequence": 22,
    "title": "頃自桐江得一釣車以襲美樂煙波之思因出以為玩俄辱三篇復抒酬答",
    "author": "陸龜蒙",
    "content": [
      "旋屈金鉤劈翠筠，手中盤作釣魚輪。忘情不效孤醒客，有意閑窺百丈鱗。雨似輕埃時一起，雲如高蓋強相親。",
      "任他華轂低頭笑，此地終無覆敗人。",
      "曾招漁侶下清潯，獨繭初隨一錘深。細輾煙華無轍跡，靜含風力有車音。相呼野飯依芳草，迭和山歌逗遠林。",
      "得失任渠但取樂，不曾生個是非心。",
      "病來懸著脆緡絲，獨喜高情為我持。數幅尚凝煙雨態，三篇能賦蕙蘭詞。雲深石靜閑眠穩，月上江平放溜遲。",
      "第一莫教諳此境，倚天功業待君為。"
    ]
  },
  {
    "volume": 625,
    "sequence": 23,
    "title": "奉和襲美吳中書事寄漢南裴尚書",
    "author": "陸龜蒙",
    "content": [
      "風清地古帶前朝，遺事紛紛未寂寥。三泖涼波魚蕝動，五茸春草雉媒嬌。雲藏野寺分金刹，月在江樓倚玉簫。",
      "不用懷歸忘此景，吳王看即奉弓招。"
    ]
  },
  {
    "volume": 625,
    "sequence": 24,
    "title": "奉和襲美夏景沖澹偶作次韻二首",
    "author": "陸龜蒙",
    "content": [
      "蟬雀參差在扇紗，竹襟輕利籜冠斜。壚中有酒文園會，琴上無弦靖節家。芝畹煙霞全覆穗，橘洲風浪半浮花。",
      "閑思兩地忘名者，不信人間發解華。",
      "只于池曲象山幽，便是瀟湘浸石樓。斜拂芡盤輕鶩下，細穿菱線小鯢遊。閑開茗焙嘗須遍，醉撥書帷臥始休。",
      "莫道仙家無好爵，方諸還拜碧琳侯。"
    ]
  },
  {
    "volume": 625,
    "sequence": 25,
    "title": "奉和襲美送李明府之任南海",
    "author": "陸龜蒙",
    "content": [
      "春盡之官直到秋，嶺雲深處憑瀧樓。居人愛近沈珠浦，候吏多來拾翠洲。賨稅盡應輸紫貝，蠻童多學佩金鉤。",
      "之君不戀南枝久，拋卻經冬白罽裘。"
    ]
  },
  {
    "volume": 625,
    "sequence": 26,
    "title": "奉和襲美寄題羅浮軒轅先生所居",
    "author": "陸龜蒙",
    "content": [
      "鼎成仙馭入崆峒，百世猶傳至道風。暫應青詞為穴鳳，卻思丹徼伴冥鴻。金公的的生爐際，瓊刃時時到夢中。",
      "預恐浮山歸有日，載將雲室十洲東。"
    ]
  },
  {
    "volume": 625,
    "sequence": 27,
    "title": "奉和襲美寄瓊州楊舍人",
    "author": "陸龜蒙",
    "content": [
      "明時非罪謫何偏，鵩鳥巢南更數千。酒滿椰杯消毒霧，風隨蕉葉下瀧船。人多藥戶生狂蠱，吏有珠官出俸錢。",
      "只以直誠天自信，不勞詩句詠貪泉。"
    ]
  },
  {
    "volume": 625,
    "sequence": 28,
    "title": "奉和襲美宿報恩寺水閣",
    "author": "陸龜蒙",
    "content": [
      "峰抱池光曲岸平，月臨虛檻夜何清。僧穿小檜才分影，魚擲高荷漸有聲。因憶故山吟易苦，各橫秋簟夢難成。",
      "周顒不用裁書勸，自得涼天證道情。"
    ]
  },
  {
    "volume": 625,
    "sequence": 29,
    "title": "奉和襲美醉中偶作見寄次韻",
    "author": "陸龜蒙",
    "content": [
      "海鶴飄飄韻莫儕，在公猶與俗情乖。初呈酒務求專判，合禱山祠請自差。永夜譚玄侵罔象，一生交態忘形骸。",
      "憐君醉墨風流甚，幾度題詩小謝齋。"
    ]
  },
  {
    "volume": 625,
    "sequence": 30,
    "title": "奉和襲美寄滑州李副使員外",
    "author": "陸龜蒙",
    "content": [
      "洛生閑詠正抽毫，忽傍旌旗著戰袍。檄下連營皆破膽，劍離孤匣欲吹毛。清秋月色臨軍壘，半夜淮聲入賊壕。",
      "除卻征南為上將，平徐功業更誰高。"
    ]
  },
  {
    "volume": 625,
    "sequence": 31,
    "title": "奉和襲美吳中言懷寄南海二同年",
    "author": "陸龜蒙",
    "content": [
      "曾見淩風上赤霄，盡將華藻赴嘉招。城連虎踞山圖麗，路入龍編海舶遙。江客漁歌沖白荇，野禽人語映紅蕉。",
      "庭中必有君遷樹，莫向空台望漢朝。"
    ]
  },
  {
    "volume": 625,
    "sequence": 32,
    "title": "奉和襲美傷史拱山人",
    "author": "陸龜蒙",
    "content": [
      "曾說山棲欲去尋，豈知霜骨葬寒林。常依淨住師冥目，兼事容成學算心。逋客預齋還梵唱，老猿窺祭亦悲吟。",
      "唯君獨在江雲外，誰誄孤貞置峴岑。"
    ]
  },
  {
    "volume": 625,
    "sequence": 33,
    "title": "白鷗詩",
    "author": "陸龜蒙",
    "content": [
      "慣向溪頭漾淺沙，薄煙微雨是生涯。時時失伴沈山影，往往爭飛雜浪花。晚樹清涼還鸀鳿，舊巢零落寄蒹葭。",
      "池塘信美應難戀，針在魚唇劍在蝦。"
    ]
  },
  {
    "volume": 625,
    "sequence": 34,
    "title": "懷楊台文楊鼎文二秀才",
    "author": "陸龜蒙",
    "content": [
      "秋早相逢待得春，崇蘭清露小山雲。寒花獨自愁中見，曙角多同醒後聞。釣具每隨輕舸去，詩題閑上小樓分。",
      "重思醉墨縱橫甚，書破羊欣白練裙。"
    ]
  },
  {
    "volume": 625,
    "sequence": 35,
    "title": "奉和襲美謝友人惠人參",
    "author": "陸龜蒙",
    "content": [
      "五葉初成椵樹陰，紫團峰外即雞林。名參鬼蓋須難見，材似人形不可尋。品第已聞升碧簡，攜持應合重黃金。",
      "殷勤潤取相如肺，封禪書成動帝心。"
    ]
  },
  {
    "volume": 625,
    "sequence": 36,
    "title": "嚴子重以詩遊於名勝間，舊矣。余晚於江南相遇，甚樂。不幸且沒襲美，作詩序而弔之其名，真不朽矣，又何戚其死哉？余因息悲而為之和",
    "author": "陸龜蒙",
    "content": [
      "每值江南日落春，十年詩酒愛逢君。芙蓉湖上吟船倚，翡翠岩前醉馬分。只有汀洲連舊業，豈無章疏動遺文。",
      "猶憐未蔔佳城處，更劚要離塚畔雲。"
    ]
  },
  {
    "volume": 625,
    "sequence": 37,
    "title": "算山",
    "author": "陸龜蒙",
    "content": [
      "水繞蒼山固護來，當時盤踞實雄才。周郎計策清宵定，曹氏樓船白晝灰。五十八年爭虎視，三千餘騎騁龍媒。",
      "何如今日家天下，閶闔門臨萬國開。"
    ]
  },
  {
    "volume": 625,
    "sequence": 38,
    "title": "寄茅山何威儀二首",
    "author": "陸龜蒙",
    "content": [
      "大小三峰次九華，靈蹤今盡屬何家。漢時仙上雲巔鶴，蜀地春開洞底花。閑傍積嵐尋瀑眼，便淩殘雪探芝芽。",
      "年來已奉黃庭教，夕煉腥魂曉吸霞。",
      "曾向人間拜節旄，乍疑因夢到仙曹。身輕曳羽霞襟狹，髻聳峨煙鹿幘高。山暖不葷峰上薤，水寒仍落洞中桃。",
      "從聞此日搜奇話，轉覺魂飛夜夜勞。"
    ]
  }
]