[
  {
    "volume": 21,
    "sequence": 1,
    "title": "相和歌辭：子夜春歌",
    "author": "王翰",
    "content": [
      "春氣滿林香，春遊不可忘。落花吹欲盡，垂柳折還長。",
      "桑女淮南曲，金鞍塞北裝。行行小垂手，日暮渭川陽。"
    ]
  },
  {
    "volume": 21,
    "sequence": 2,
    "title": "相和歌辭：子夜冬歌",
    "author": "崔國輔",
    "content": [
      "寂寥抱冬心，裁羅又褧褧。夜久頻挑燈，霜寒剪刀冷。"
    ]
  },
  {
    "volume": 21,
    "sequence": 3,
    "title": "相和歌辭：子夜冬歌",
    "author": "薛耀",
    "content": [
      "朔風扣群木，嚴霜凋百草。借問月中人，安得長不老。"
    ]
  },
  {
    "volume": 21,
    "sequence": 4,
    "title": "相和歌辭：子夜四時歌六首：春歌二首",
    "author": "郭元振",
    "content": [
      "青樓含日光，綠池起風色。贈子同心花，殷勤此何極。",
      "陌頭楊柳枝，已被春風吹。妾心正斷絕，君懷那得知。"
    ]
  },
  {
    "volume": 21,
    "sequence": 5,
    "title": "相和歌辭：子夜四時歌六首：秋歌二首",
    "author": "郭元振",
    "content": [
      "邀歡空佇立，望美頻回顧。何時複采菱，江中密相遇。",
      "辟惡茱萸囊，延年菊花酒。與子結綢繆，丹心此何有。"
    ]
  },
  {
    "volume": 21,
    "sequence": 6,
    "title": "相和歌辭：子夜四時歌六首：冬歌二首",
    "author": "郭元振",
    "content": [
      "北極嚴氣升，南至溫風謝。調絲競短歌，拂枕憐長夜。",
      "帷橫雙翡翠，被卷兩鴛鴦。婉態不自得，宛轉君王床。"
    ]
  },
  {
    "volume": 21,
    "sequence": 7,
    "title": "相和歌辭：子夜四時歌四首：春歌",
    "author": "李白",
    "content": [
      "秦地羅敷女，采桑綠水邊。素手青條上，紅妝白日鮮。",
      "蠶饑妾欲去，五馬莫留連。"
    ]
  },
  {
    "volume": 21,
    "sequence": 8,
    "title": "相和歌辭：子夜四時歌四首：夏歌",
    "author": "李白",
    "content": [
      "鏡湖三百里，菡萏發荷花。五月西施采，人看隘若邪。",
      "回舟不待月，歸去越王家。"
    ]
  },
  {
    "volume": 21,
    "sequence": 9,
    "title": "相和歌辭：子夜四時歌四首：秋歌",
    "author": "李白",
    "content": [
      "長安一片月，萬戶擣衣聲。秋風吹不盡，總是玉關情。",
      "何日平胡虜，良人罷遠征。"
    ]
  },
  {
    "volume": 21,
    "sequence": 10,
    "title": "相和歌辭：子夜四時歌四首：冬歌",
    "author": "李白",
    "content": [
      "明朝驛使發，一夜絮征袍。素手抽針冷，那堪把剪刀。",
      "裁縫寄遠道，幾日到臨洮。"
    ]
  },
  {
    "volume": 21,
    "sequence": 11,
    "title": "相和歌辭：子夜四時歌四首：春歌",
    "author": "陸龜蒙",
    "content": [
      "山連翠羽屏，草接煙華席。望盡南飛燕，佳人斷信息。"
    ]
  },
  {
    "volume": 21,
    "sequence": 12,
    "title": "相和歌辭：子夜四時歌四首：夏歌",
    "author": "陸龜蒙",
    "content": [
      "蘭眼抬露斜，鶯唇映花老。金龍傾漏盡，玉井敲冰早。"
    ]
  },
  {
    "volume": 21,
    "sequence": 13,
    "title": "相和歌辭：子夜四時歌四首：秋歌",
    "author": "陸龜蒙",
    "content": [
      "涼漢清泬寥，衰林怨風雨。愁聽絡緯唱，似與羈魂語。"
    ]
  },
  {
    "volume": 21,
    "sequence": 14,
    "title": "相和歌辭：子夜四時歌四首：冬歌",
    "author": "陸龜蒙",
    "content": [
      "南光走冷圭，北籟號空木。年年任霜霰，不減筼簹綠。"
    ]
  },
  {
    "volume": 21,
    "sequence": 15,
    "title": "相和歌辭：大子夜歌二首",
    "author": "陸龜蒙",
    "content": [
      "歌謠數百種，子夜最可憐。慷慨吐清音，明轉出天然。",
      "絲竹發歌響，假器揚清音。不知歌謠妙，聲勢出口心。"
    ]
  },
  {
    "volume": 21,
    "sequence": 16,
    "title": "相和歌辭：子夜警歌二首",
    "author": "陸龜蒙",
    "content": [
      "鏤碗傳綠酒，雕爐熏紫煙。誰知苦寒調，共作白雪弦。",
      "恃愛如欲進，含羞出不前。朱口發豔歌，玉指弄嬌弦。"
    ]
  },
  {
    "volume": 21,
    "sequence": 17,
    "title": "相和歌辭：丁督護歌",
    "author": "李白",
    "content": [
      "雲陽上征去，兩岸饒商賈。吳牛喘月時，拖船一何苦。",
      "水濁不可飲，壺漿半成土。一唱都護歌，心摧淚如雨。",
      "萬人鑿磐石，無由達江滸。君看石芒碭，掩淚悲千古。"
    ]
  },
  {
    "volume": 21,
    "sequence": 18,
    "title": "相和歌辭：團扇郎",
    "author": "張祜",
    "content": [
      "白團扇，今來此去捐。願得入郎手，團圓郎眼前。"
    ]
  },
  {
    "volume": 21,
    "sequence": 19,
    "title": "相和歌辭：團扇郎",
    "author": "劉禹錫",
    "content": [
      "團扇複團扇，奉君清暑殿。秋風入庭樹，從此不相見。",
      "上有乘鸞女，蒼蒼蟲網遍。明年入懷袖，別是機中練。"
    ]
  },
  {
    "volume": 21,
    "sequence": 20,
    "title": "相和歌辭：碧玉歌",
    "author": "李暇",
    "content": [
      "碧玉上宮妓，出入千花林。珠被玳瑁床，感郎情意深。"
    ]
  },
  {
    "volume": 21,
    "sequence": 21,
    "title": "相和歌辭：懊惱曲",
    "author": "溫庭筠",
    "content": [
      "藕絲作線難勝針，蕊粉染黃那得深。玉白蘭芳不相顧，倡樓一笑輕千金。莫言自古皆如此，健劍刜鐘鉛繞指。",
      "三秋庭綠盡迎霜，惟有荷花守紅死。西江小吏朱斑輪，柳縷吐芽香玉春。兩股金釵已相許，不令獨作空城塵。",
      "悠悠楚水流如馬，恨紫愁紅滿平野。野土千年怨不平，至今燒作鴦鴦瓦。"
    ]
  },
  {
    "volume": 21,
    "sequence": 22,
    "title": "相和歌辭：讀曲歌五首",
    "author": "張祜",
    "content": [
      "窗中獨自起，簾外獨自行。愁見蜘蛛織，尋思直到明。",
      "碓上米不舂，窗中絲罷絡。看渠駕去車，定是無四角。",
      "不見心相許，徒雲腳漫勤。摘荷空摘葉，是底採蓮人。",
      "窗外山魈立，知渠腳不多。三更機底下，摸著是誰梭。",
      "郎去摘黃瓜，郎來收赤棗。郎耕種麻地，今作西舍道。"
    ]
  },
  {
    "volume": 21,
    "sequence": 23,
    "title": "相和歌辭：春江花月夜二首",
    "author": "張子容",
    "content": [
      "林花發岸口，氣色動江新。此夜江中月，流光花上春。",
      "分明石潭裏，宜照浣紗人。",
      "交甫憐瑤佩，仙妃難重期。沉沉綠江晚，惆悵碧雲姿。",
      "初逢花上月，言是弄珠時。"
    ]
  },
  {
    "volume": 21,
    "sequence": 24,
    "title": "相和歌辭：春江花月夜",
    "author": "張若虛",
    "content": [
      "春江潮水連海平，海上明月共潮生。灩灩隨波千萬里，何處春江無月明。江流宛轉繞芳甸，月照花林皆似霰。",
      "空裏流霜不覺飛，汀上白沙看不見。江天一色無纖塵。",
      "皎皎空中孤月輪。江畔何人初見月，江月何年初照人。",
      "人生代代無窮已，江月年年望相似。不知江月待何人，但見長江送流水。白雲一片去悠悠，青楓浦上不勝愁。",
      "誰家今夜扁舟子，何處相思明月樓。可憐樓上月裴回，應照離人妝鏡臺。玉戶簾中卷不去，擣衣砧上拂還來。",
      "此時相望不相聞，願逐月華流照君。鴻雁長飛光不度，魚龍潛躍水成文。昨夜閑潭夢落花，可憐春半不還家。",
      "江水流春去欲盡，江潭落月複西斜。斜月沉沉藏海霧，碣石瀟湘無限路。不知乘月幾人歸，落月搖情滿江樹。"
    ]
  },
  {
    "volume": 21,
    "sequence": 25,
    "title": "相和歌辭：春江花月夜",
    "author": "溫庭筠",
    "content": [
      "玉樹歌闌海雲黑，花庭忽作青蕪國。秦淮有水水無情，還向金陵漾春色。楊家二世安九重，不禦華芝嫌六龍。",
      "百幅錦帆風力滿，連天展盡金芙蓉。珠翠丁星複明滅，龍頭劈浪哀笳發。千里涵空照水魂，萬枝破鼻團香雪。",
      "漏轉霞高滄海西，頗黎枕上聞天雞。蠻弦代雁曲如語，一醉昏昏天下迷。四方傾動煙塵起，猶在濃香夢魂裏。",
      "後主荒宮有曉鶯，飛來只隔西江水。"
    ]
  },
  {
    "volume": 21,
    "sequence": 26,
    "title": "相和歌辭：玉樹後庭花",
    "author": "張祜",
    "content": [
      "輕車何草草，獨唱後庭花。玉座誰為主，徒悲張麗華。"
    ]
  },
  {
    "volume": 21,
    "sequence": 27,
    "title": "相和歌辭：堂堂",
    "author": "溫庭筠",
    "content": [
      "錢塘岸上春如織，淼淼寒潮帶晴色。淮南遊客馬連嘶，碧草迷人歸不得。風飄客意如吹煙，纖指殷勤傷雁弦。",
      "一曲堂堂紅燭筵，金鯨瀉酒如飛泉。"
    ]
  },
  {
    "volume": 21,
    "sequence": 28,
    "title": "相和歌辭：三閣詞四首",
    "author": "劉禹錫",
    "content": [
      "貴人三閣上，日晏未梳頭。不應有恨事，嬌甚卻成愁。",
      "珠箔曲瓊鉤，子細見揚州。北兵那得度，浪語判悠悠。",
      "沉香帖閣柱，金縷畫門楣。回首降幡下，已見黍離離。",
      "三人出眢井，一身登檻車。朱門漫臨水，不可見鱸魚。"
    ]
  },
  {
    "volume": 21,
    "sequence": 29,
    "title": "相和歌辭：神弦曲",
    "author": "李賀",
    "content": [
      "西山日沒東山昏，旋風吹馬馬踏雲。畫弦素管聲淺繁，花裙綷縩步秋塵。桂葉刷風桂墜子，青狸哭血寒狐死。",
      "古壁彩虯金帖尾，雨工騎入秋潭水。百年老鴞成木魅，笑聲碧火巢中起。"
    ]
  },
  {
    "volume": 21,
    "sequence": 30,
    "title": "相和歌辭：神弦別曲",
    "author": "李賀",
    "content": [
      "巫山小女隔雲別，松花春風山上發。綠蓋獨穿香徑歸，白馬花竿前孑孑。蜀江風澹水如羅，墮蘭誰泛相經過。",
      "南山桂樹為君死，雲衫殘汙紅脂花。"
    ]
  },
  {
    "volume": 21,
    "sequence": 31,
    "title": "相和歌辭：祠漁山神女歌：迎神",
    "author": "王維",
    "content": [
      "坎坎擊鼓，漁山之下。吹洞簫，望極浦。",
      "女巫進，紛屢舞。陳瑤席，湛清酤。風淒淒，又夜雨。",
      "不知神之來兮不來，使我心兮苦複苦。"
    ]
  },
  {
    "volume": 21,
    "sequence": 32,
    "title": "相和歌辭：祠漁山神女歌：送神",
    "author": "王維",
    "content": [
      "紛進舞兮堂前，目眷眷兮瓊筵。來不言兮意不傳，作暮雨兮愁空山。悲急管兮思繁弦，神之駕兮儼欲旋。",
      "倏雲收兮雨歇，山青青兮水潺湲。"
    ]
  },
  {
    "volume": 21,
    "sequence": 33,
    "title": "相和歌辭：祠神歌：迎神",
    "author": "王睿",
    "content": [
      "蓪草頭花椰葉裙，蒲葵樹下舞蠻雲。",
      "引領望江遙滴酒，白蘋風起水生文。"
    ]
  },
  {
    "volume": 21,
    "sequence": 34,
    "title": "相和歌辭：祠神歌：送神",
    "author": "王睿",
    "content": [
      "棖棖山響答琵琶，酒濕青莎肉飼鴉。",
      "樹葉無聲神去後，紙錢灰出木綿花。"
    ]
  },
  {
    "volume": 21,
    "sequence": 35,
    "title": "相和歌辭：烏夜啼",
    "author": "楊巨源",
    "content": [
      "可憐楊葉複楊花，雪淨煙深碧玉家。烏棲不定枝條弱，城頭夜半聲啞啞。浮萍搖盪門前水，任罥芙蓉莫墮沙。"
    ]
  },
  {
    "volume": 21,
    "sequence": 36,
    "title": "相和歌辭：烏夜啼",
    "author": "李白",
    "content": [
      "黃雲城邊烏欲棲，歸飛啞啞枝上啼。機中織錦秦川女，碧紗如煙隔窗語。停梭悵然憶遠人，獨宿孤房淚如雨。"
    ]
  },
  {
    "volume": 21,
    "sequence": 37,
    "title": "相和歌辭：烏夜啼二首",
    "author": "顧況",
    "content": [
      "玉房掣鎖聲翻葉，銀箭添泉繞霜堞。畢逋發刺月銜城，八九雛飛其母驚。此是天上老鴉鳴，人間老鴉無此聲。",
      "搖雜佩，耿華燭，良夜羽人彈此曲，東方曈曈赤日旭。",
      "月出江林西，江林寂寂城鴉啼。昔人何處為此曲，今人何處聽不足。城寒月曉馳思深，江上青草為誰綠。"
    ]
  },
  {
    "volume": 21,
    "sequence": 38,
    "title": "相和歌辭：烏夜啼",
    "author": "李群玉",
    "content": [
      "曾波隔夢渚，一望青楓林。有烏在其間，達曉自悲吟。",
      "是時月黑天，四野煙雨深。如聞生離哭，其聲痛人心。",
      "悄悄夜正長，空山響哀音。遠客不可聽，坐愁華髮侵。",
      "既非蜀帝魂，恐是恒山禽。四子各分散，母聲猶至今。"
    ]
  },
  {
    "volume": 21,
    "sequence": 39,
    "title": "相和歌辭：烏夜啼",
    "author": "聶夷中",
    "content": [
      "眾鳥各歸枝，烏烏爾不棲。還應知妾恨，故向綠窗啼。"
    ]
  },
  {
    "volume": 21,
    "sequence": 40,
    "title": "相和歌辭：烏夜啼",
    "author": "白居易",
    "content": [
      "城上歸時晚，庭前宿處危。月明無葉樹，霜滑有風枝。",
      "啼澀饑喉咽，飛低凍翅垂。畫堂鸚鵡鳥，冷暖不相知。"
    ]
  },
  {
    "volume": 21,
    "sequence": 41,
    "title": "相和歌辭：烏夜啼",
    "author": "王建",
    "content": [
      "庭樹烏，爾何不向別處棲？夜夜夜半當戶啼。",
      "家人把燭出洞戶，驚棲失群飛落樹。一飛直欲飛上天，回回不離舊棲處。未明重繞主人屋，欲下空中黑相觸。",
      "風飄雨濕亦不移，君家樹頭多好枝。"
    ]
  },
  {
    "volume": 21,
    "sequence": 42,
    "title": "相和歌辭：烏夜啼",
    "author": "張祜",
    "content": [
      "忽忽南飛返，危弦共怨淒。暗霜移樹宿，殘夜繞枝啼。",
      "咽絕聲重敘，愔淫思乍迷。不妨還報喜，誤使玉顏低。"
    ]
  },
  {
    "volume": 21,
    "sequence": 43,
    "title": "相和歌辭：烏棲曲",
    "author": "李白",
    "content": [
      "姑蘇臺上烏棲時，吳王宮裏醉西施。吳歌楚舞歡未畢，青山猶銜半邊日。銀箭金壺漏水多，起看秋月墜江波，東方漸高奈樂何。"
    ]
  },
  {
    "volume": 21,
    "sequence": 44,
    "title": "相和歌辭：烏棲曲",
    "author": "李端",
    "content": [
      "白馬逐牛車，黃昏入狹斜。柳樹烏爭宿，爭枝未得飛上屋。東房少婦婿從軍，每聽烏啼知夜分。"
    ]
  },
  {
    "volume": 21,
    "sequence": 45,
    "title": "相和歌辭：烏棲曲",
    "author": "王建",
    "content": [
      "章華宮人夜上樓，君王望月西山頭。",
      "夜深宮殿門不鎖，白露滿山山葉墮。"
    ]
  },
  {
    "volume": 21,
    "sequence": 46,
    "title": "相和歌辭：烏棲曲",
    "author": "張籍",
    "content": [
      "西山作宮潮滿池，宮烏曉鳴茱萸枝。",
      "吳姬自唱採蓮曲，君王昨夜舟中宿。"
    ]
  },
  {
    "volume": 21,
    "sequence": 47,
    "title": "相和歌辭：棲烏曲二首",
    "author": "劉方平",
    "content": [
      "蛾眉曼臉傾城國，鳴環動佩新相識。",
      "銀漢斜臨白玉堂，芙蓉行障掩燈光。",
      "畫舸雙艚錦為纜，芙蓉花發蓮葉暗。",
      "門前月色映橫塘，感郎中夜渡瀟湘。"
    ]
  },
  {
    "volume": 21,
    "sequence": 48,
    "title": "相和歌辭：莫愁樂",
    "author": "張祜",
    "content": [
      "儂居石城下，郎到石城遊。自郎石城出，長在石城頭。"
    ]
  },
  {
    "volume": 21,
    "sequence": 49,
    "title": "相和歌辭：莫愁曲",
    "author": "李賀",
    "content": [
      "草生隴阪下，鴉噪城堞頭。何人此城裏，城角栽石榴。",
      "青絲系五馬，黃金絡雙牛。白魚駕蓮船，夜作十裏遊。",
      "歸來無人識，暗上沉香樓。羅床倚瑤瑟，殘月傾簾鉤。",
      "今日槿花落，明朝梧樹秋。若負平生意，何名作莫愁。"
    ]
  },
  {
    "volume": 21,
    "sequence": 50,
    "title": "相和歌辭：估客樂",
    "author": "李白",
    "content": [
      "海客乘天風，將船遠行役。譬如雲中鳥，一去無蹤跡。"
    ]
  },
  {
    "volume": 21,
    "sequence": 51,
    "title": "相和歌辭：估客樂",
    "author": "元稹",
    "content": [
      "估客無住著，有利身即行。出門求火伴，入戶辭父兄。",
      "父兄相教示，求利莫求名。求名有所避，求利無不營。",
      "火伴相勒縛，賣假莫賣誠。交關少交假，交假本生輕。",
      "自茲相將去，誓死意不更。一解市頭語，便無鄉里情。",
      "鍮石打臂釧，糯米炊項瓔。歸來村中賣，敲作金玉聲。",
      "村中田舍娘，貴賤不敢爭。所費百錢本，已得十倍贏。",
      "顏色轉光淨，飲食亦甘馨。子本頻蕃息，貨賂日兼併。",
      "求珠駕滄海，采玉上荊衡。北買黨項馬，西擒吐蕃鸚。",
      "炎洲布火浣，蜀地錦織成。越婢脂肉滑，奚僮眉眼明。",
      "通算衣食費，不計遠近程。經營天下遍，卻到長安城。",
      "城中東西市，聞客次第迎。迎客兼說客，多財為勢傾。",
      "客心本明黠，聞語心已驚。先問十常侍，次求百公卿。",
      "侯家與主第，點綴無不精。歸來始安坐，富與王家勍。",
      "市卒酒肉臭，縣胥家舍成。豈惟絕言語，奔走極使令。",
      "大兒販材木，巧識梁棟形。小兒販鹽鹵，不入州縣征。",
      "一身偃市利，突若截海鯨。鉤距不敢下，下則牙齒橫。",
      "生為估客樂，判爾樂一生。爾又生兩子，錢刀何歲平。"
    ]
  },
  {
    "volume": 21,
    "sequence": 52,
    "title": "相和歌辭：賈客樂",
    "author": "張籍",
    "content": [
      "金陵向西賈客多，船中生長樂風波。欲發移船近江口，船頭祭神各澆酒。停杯共說遠行期，入蜀經蠻遠別離。",
      "金多眾中為上客，夜夜算緡眠獨遲。秋江初月猩猩語，孤帆夜發滿湘渚。水工持楫防暗灘，直過山邊及前侶。",
      "年年逐利西複東，姓名不在縣籍中。農夫稅多長辛苦，棄業長為販賣翁。"
    ]
  },
  {
    "volume": 21,
    "sequence": 53,
    "title": "相和歌辭：賈客詞",
    "author": "劉禹錫",
    "content": [
      "賈客無定游，所遊惟利並。眩俗雜良苦，乘時知重輕。",
      "心計析秋毫，搖鉤侔懸衡。錐刀既無棄，轉化日已盈。",
      "邀福禱波神，施財遊化城。妻約雕金釧，女垂貫珠纓。",
      "高貲比封君，奇貨通幸卿。趨時鷙鳥思，藏鏹盤龍形。",
      "大艑浮通川，高樓次旗亭。行止皆有樂，關梁似無征。",
      "農夫何為者，辛苦事寒耕。"
    ]
  },
  {
    "volume": 21,
    "sequence": 54,
    "title": "相和歌辭：賈客詞",
    "author": "劉駕",
    "content": [
      "賈客燈下起，猶言發已遲。高山有疾路，暗行終不疑。",
      "寇盜伏其路，猛獸來相追。金玉四散去，空囊委路岐。",
      "揚州有大宅，白骨無地歸。少婦當此日，對鏡弄花枝。"
    ]
  },
  {
    "volume": 21,
    "sequence": 55,
    "title": "相和歌辭：襄陽樂",
    "author": "張祜",
    "content": [
      "大堤花月夜，長江春水流。東風正上信，春夜特來遊。"
    ]
  },
  {
    "volume": 21,
    "sequence": 56,
    "title": "相和歌辭：襄陽曲二首",
    "author": "崔國輔",
    "content": [
      "蕙草嬌紅萼，時光舞碧雞。城中美年少，相見白銅鞮。",
      "少年襄陽地，來往襄陽城。城中輕薄子，知妾解秦箏。"
    ]
  },
  {
    "volume": 21,
    "sequence": 57,
    "title": "相和歌辭：襄陽曲",
    "author": "施肩吾",
    "content": [
      "大堤女兒郎莫尋，三三五五結同心。",
      "清晨對鏡冶容色，意欲取郎千萬金。"
    ]
  },
  {
    "volume": 21,
    "sequence": 58,
    "title": "相和歌辭：襄陽曲",
    "author": "李端",
    "content": [
      "襄陽堤路長，草碧楊柳黃。誰家女兒臨夜妝，紅羅帳裏有燈光。雀釵翠羽動明璫，欲出不出脂粉香。",
      "同居女伴正衣裳，中庭寒月白如霜。賈生十八稱才子，空得門前一斷腸。"
    ]
  },
  {
    "volume": 21,
    "sequence": 59,
    "title": "相和歌辭：大堤曲",
    "author": "張柬之",
    "content": [
      "南國多佳人，莫若大堤女。玉床翠羽帳，寶襪蓮花炬。",
      "魂處自目成，色授開心許。迢迢不可見，日暮空愁予。"
    ]
  },
  {
    "volume": 21,
    "sequence": 60,
    "title": "相和歌辭：大堤曲",
    "author": "楊巨源",
    "content": [
      "二八嬋娟大堤女，開爐相對依江渚。待客登樓向水看，邀郎卷幔臨花語。細雨濛濛濕芰荷，巴東商侶掛帆多。",
      "自傳芳酒涴紅袖，誰調妍妝回翠蛾。珍簟華燈夕陽後，當爐理瑟矜纖手。月落星微五鼓聲，春風搖盪窗前柳。",
      "歲歲逢迎沙岸間，北人多識綠雲鬟。無端嫁與五陵少，離別煙波傷玉顏。"
    ]
  },
  {
    "volume": 21,
    "sequence": 61,
    "title": "相和歌辭：大堤曲",
    "author": "李白",
    "content": [
      "漢水臨襄陽，花開大堤暖。佳期大堤下，淚向南雲滿。",
      "春風複無情，吹我夢魂散。不見眼中人，天長音信斷。"
    ]
  },
  {
    "volume": 21,
    "sequence": 62,
    "title": "相和歌辭：大堤曲",
    "author": "李賀",
    "content": [
      "妾家住橫塘，紅紗滿桂香。青雲教綰頭上髻，明月與作耳邊璫。蓮風起，江畔春。大堤上，留北人。",
      "郎食鯉魚尾，妾食猩猩唇。莫指襄陽道，綠浦歸帆少。",
      "今日菖蒲花，明朝楓樹老。"
    ]
  },
  {
    "volume": 21,
    "sequence": 63,
    "title": "相和歌辭：大堤行",
    "author": "孟浩然",
    "content": [
      "大堤行樂處，車馬相馳突。歲歲春草生，踏青二三月。",
      "王孫挾珠彈，游女矜羅襪。攜手今莫同，江花為誰發。"
    ]
  },
  {
    "volume": 21,
    "sequence": 64,
    "title": "相和歌辭：三洲歌",
    "author": "溫庭筠",
    "content": [
      "團圓莫作波中月，潔白莫為枝上雪。月隨波動碎潾潾，雪似梅花不堪折。李娘十六青絲發，畫帶雙花為君結。",
      "門前有路輕離別，惟恐歸來舊香滅。"
    ]
  },
  {
    "volume": 21,
    "sequence": 65,
    "title": "相和歌辭：拔蒲歌",
    "author": "張祜",
    "content": [
      "拔蒲來，領郎鏡湖邊。郎心在何處，莫趁新蓮去。",
      "拔得無心蒲，問郎看好無。"
    ]
  },
  {
    "volume": 21,
    "sequence": 66,
    "title": "相和歌辭：楊叛兒",
    "author": "李白",
    "content": [
      "君歌楊叛兒，妾勸新豐酒。何許最關人，烏啼白門柳。",
      "烏啼隱楊花，君醉留妾家。",
      "博山爐中沉香火，雙咽一氣淩紫霞。"
    ]
  },
  {
    "volume": 21,
    "sequence": 67,
    "title": "相和歌辭：常林歡",
    "author": "溫庭筠",
    "content": [
      "宜城酒熟花覆橋，沙晴綠鴨鳴咬咬。穠桑繞舍麥如尾，幽軋鳴機雙燕巢。馬聲特特荊門道，蠻水揚光色如草。",
      "錦薦金爐夢正長，東家呃喔雞鳴早。"
    ]
  },
  {
    "volume": 21,
    "sequence": 68,
    "title": "相和歌辭：江南弄",
    "author": "王勃",
    "content": [
      "江南弄，巫山連楚夢，行雨行雲幾相送。",
      "瑤軒金谷上春時，玉童仙女無見期。紫露香煙眇難托，清風明月遙相思。遙相思，草徒綠，為聽雙飛鳳凰曲。"
    ]
  },
  {
    "volume": 21,
    "sequence": 69,
    "title": "相和歌辭：江南弄",
    "author": "李賀",
    "content": [
      "江中綠霧起涼波，天上疊巘紅嵯峨。水風浦雲生老竹，渚暝蒲帆如一幅。鱸魚千頭酒百斛，酒中倒臥南山綠。",
      "吳歈越吟未終曲，江上團團帖寒玉。"
    ]
  },
  {
    "volume": 21,
    "sequence": 70,
    "title": "相和歌辭：採蓮曲",
    "author": "崔國輔",
    "content": [
      "玉漵花紅發，金塘水碧流。相逢畏相失，並著採蓮舟。"
    ]
  },
  {
    "volume": 21,
    "sequence": 71,
    "title": "相和歌辭：採蓮曲",
    "author": "徐彥伯",
    "content": [
      "妾家越水邊，搖艇入江煙。既覓同心侶，複采同心蓮。",
      "折藕絲能脆，開花葉正圓。春歌弄明月，歸棹落花前。"
    ]
  },
  {
    "volume": 21,
    "sequence": 72,
    "title": "相和歌辭：採蓮曲",
    "author": "李白",
    "content": [
      "若耶溪邊採蓮女，笑隔荷花共人語。日照新妝水底明，風飄香袖空中舉。岸上誰家游冶郎，三三五五映垂楊。",
      "紫騮嘶入落花去，見此踟躕空斷腸。"
    ]
  },
  {
    "volume": 21,
    "sequence": 73,
    "title": "相和歌辭：採蓮曲",
    "author": "賀知章",
    "content": [
      "稽山罷霧鬱嵯峨，鏡水無風也自波。",
      "莫言春度芳菲盡，別有中流采芰荷。"
    ]
  },
  {
    "volume": 21,
    "sequence": 74,
    "title": "相和歌辭：採蓮曲三首",
    "author": "王昌齡",
    "content": [
      "吳姬越豔楚王妃，爭弄蓮舟水濕衣。",
      "來時浦口花迎入，采罷江頭月送歸。",
      "荷葉羅裙一色裁，芙蓉向臉兩邊開。",
      "亂入池中看不見，聞歌始覺有人來。",
      "越女作桂舟，還將桂為楫。湖上水渺漫，清江初可涉。",
      "摘取芙蓉花，莫摘芙蓉葉。將歸問夫婿，顏色何如妾。"
    ]
  },
  {
    "volume": 21,
    "sequence": 75,
    "title": "相和歌辭：採蓮曲二首",
    "author": "戎昱",
    "content": [
      "雖聽採蓮曲，詎識採蓮心。漾楫愛花遠，回船愁浪深。",
      "煙生極浦色，日落半江陰。同侶憐波靜，看妝墮玉簪。",
      "涔陽女兒花滿頭，毿毿同泛木蘭舟。",
      "春風日暮南湖裏，爭唱菱歌不肯休。"
    ]
  },
  {
    "volume": 21,
    "sequence": 76,
    "title": "相和歌辭：採蓮曲",
    "author": "儲光羲",
    "content": [
      "淺渚荷花繁，深塘菱葉疏。獨往方自得，恥邀淇上姝。",
      "廣江無術阡，大澤絕方隅。浪中海童語，流下鮫人居。",
      "春雁時隱舟，新荷複滿湖。采采乘日暮，不思賢與愚。"
    ]
  },
  {
    "volume": 21,
    "sequence": 77,
    "title": "相和歌辭：採蓮曲二首",
    "author": "鮑溶",
    "content": [
      "弄舟朅來南塘水，荷葉映身摘蓮子。暑衣清淨鴛鴦喜，作浪舞花驚不起。殷勤護惜纖纖指，水菱初熟多新刺。",
      "採蓮朅來水無風，蓮潭如鏡松如龍。夏衫短袖交斜紅，豔歌笑鬥新芙蓉，戲魚住聽蓮花東。"
    ]
  },
  {
    "volume": 21,
    "sequence": 78,
    "title": "相和歌辭：採蓮曲",
    "author": "張籍",
    "content": [
      "秋江岸邊蓮子多，採蓮女兒憑船歌。青房圓實齊戢戢，爭前競折蕩漾波。試牽綠莖下尋藕，斷處絲多刺傷手。",
      "白練束腰袖半卷，不插玉釵妝梳淺。船中未滿度前洲，借問誰家家住遠。歸時共待暮潮上，自弄芙蓉還蕩槳。"
    ]
  },
  {
    "volume": 21,
    "sequence": 79,
    "title": "相和歌辭：採蓮曲",
    "author": "白居易",
    "content": [
      "菱葉縈波荷颭風，荷花深處小船通。",
      "逢郎欲語低頭笑，碧玉搔頭落水中。"
    ]
  },
  {
    "volume": 21,
    "sequence": 80,
    "title": "相和歌辭：採蓮曲",
    "author": "齊己",
    "content": [
      "越江女，越江蓮，齊菡萏，雙嬋娟。嬉游向何處，採摘且同船。浩唱發容與，清波生漪漣。時逢島嶼泊，幾共鴛鴦眠。襟袖既盈溢，馨香亦相傳。薄暮歸去來，苧羅生碧煙。"
    ]
  },
  {
    "volume": 21,
    "sequence": 81,
    "title": "相和歌辭：採蓮歸",
    "author": "王勃",
    "content": [
      "採蓮歸，綠水芙蓉衣，秋風起浪鳧雁飛。",
      "桂棹蘭橈下長浦，羅裙玉腕搖輕櫓。葉嶼花潭極望平，江謳越吹相思苦。相思苦，佳期不可駐。",
      "塞外征夫猶未還，江南採蓮今已暮。今已暮，摘蓮花，今渠那必盡倡家。官道城南把桑葉，何如江上採蓮花。",
      "蓮花複蓮花，花葉何重疊。葉翠本羞眉，花紅強如頰。",
      "佳人不茲期，悵望別離時。牽花憐共蒂，折藕愛連絲。",
      "故情何處所，新物徒華滋。不惜南津交佩解，還羞北海雁書遲。採蓮歌有節，採蓮夜未歇。",
      "正逢浩蕩江上風，又值徘徊江上月。蓮浦夜相逢，吳姬越女何豐茸。共問寒江千裏外，征客關山更幾重。"
    ]
  },
  {
    "volume": 21,
    "sequence": 82,
    "title": "相和歌辭：採蓮女",
    "author": "閻朝隱",
    "content": [
      "採蓮女，採蓮舟，春日春江碧水流。蓮衣承玉釧，蓮刺罥銀鉤。薄暮斂容歌一曲，氛氳香氣滿汀洲。"
    ]
  },
  {
    "volume": 21,
    "sequence": 83,
    "title": "相和歌辭：湖邊採蓮婦",
    "author": "李白",
    "content": [
      "小姑織白紵，未解將人語。大嫂采芙蓉，溪湖千萬重。",
      "長兄行不在，莫使外人逢。願學秋胡婦，真心比古松。"
    ]
  },
  {
    "volume": 21,
    "sequence": 84,
    "title": "相和歌辭：張靜婉採蓮曲",
    "author": "溫庭筠",
    "content": [
      "蘭膏墜發紅玉春，燕釵拖頸拋盤雲。城西楊柳向嬌晚，門前溝水波潾潾。麒麟公子朝天客，佩馬璫璫度春陌。",
      "掌中無力舞衣輕，翦斷鮫綃破春碧。抱月飄煙一尺腰，麝臍龍髓憐嬌饒。秋羅拂衣碎光動，露重花多香不銷。",
      "鸂鶒膠膠塘水滿，綠萍如粟蓮莖短。一夜西風送雨來，粉痕零落愁紅淺。船頭折藕絲暗牽，藕根蓮子相留連。",
      "郎心似月月易缺，十五十六清光圓。"
    ]
  },
  {
    "volume": 21,
    "sequence": 85,
    "title": "相和歌辭：鳳笙曲",
    "author": "沈佺期",
    "content": [
      "憶昔王子晉，鳳笙遊雲空。揮手弄白日，安能戀青宮。",
      "豈無嬋娟子，結念羅帳中。憐壽不貴色，身世兩無窮。"
    ]
  },
  {
    "volume": 21,
    "sequence": 86,
    "title": "相和歌辭：鳳吹笙曲",
    "author": "李白",
    "content": [
      "仙人十五愛吹笙，學得昆丘彩鳳鳴。始聞煉氣餐金液，複道朝天赴玉京。玉京迢迢幾千里，鳳笙去去無邊已。",
      "欲歎離聲發絳唇，更嗟別調流纖指。此時惜別詎堪聞，此地相看未忍分。重吟真曲和清吹，卻奏仙歌響綠雲。",
      "綠雲紫氣向函關，訪道應尋緱氏山。莫學吹笙王子晉，一遇浮丘斷不還。"
    ]
  },
  {
    "volume": 21,
    "sequence": 87,
    "title": "相和歌辭：采菱曲",
    "author": "儲光羲",
    "content": [
      "濁水菱葉肥，清水菱葉鮮。義不游濁水，志士多苦言。",
      "潮沒具區藪，潦深雲夢田。朝隨北風去，暮逐南風還。",
      "浦口多漁家，相與邀我船。飯稻以終日，羹蓴將永年。",
      "方冬水物窮，又欲休山樊。盡室相隨從，所貴無憂患。"
    ]
  },
  {
    "volume": 21,
    "sequence": 88,
    "title": "相和歌辭：采菱行",
    "author": "劉禹錫",
    "content": [
      "白馬湖平秋日光，紫菱如錦彩鸞翔。蕩舟游女滿中央，采菱不顧馬上郎。爭多逐勝紛相向，時轉蘭橈破輕浪。",
      "長鬟弱袂動參差，釵影釧文浮蕩漾。笑語哇咬顧晚暉，蓼花綠岸扣舷歸。歸來共到市橋步，野蔓系船萍滿衣。",
      "家家竹樓臨廣陌，下有連檣多估客。攜觴薦芰夜經過，醉踏大堤相應歌。屈平祠下沅江水，月照寒波白煙起。",
      "一曲南音此地聞，長安北望三千里。"
    ]
  },
  {
    "volume": 21,
    "sequence": 89,
    "title": "相和歌辭：陽春歌",
    "author": "李白",
    "content": [
      "長安白日照春空，綠楊結煙桑嫋風。披香殿前花始紅，流芳發色繡戶中。繡戶中，相經過，飛燕皇后輕身舞，紫宮夫人絕世歌。聖君三萬六千日，歲歲年年奈樂何。"
    ]
  },
  {
    "volume": 21,
    "sequence": 90,
    "title": "相和歌辭：陽春曲",
    "author": "溫庭筠",
    "content": [
      "雲母空窗曉煙薄，香昏龍氣凝輝閣。霏霏霧雨杏花天，簾外春威著羅幕。曲欄伏檻金麒麟，沙苑芳郊連翠茵。",
      "廄馬何能齧芳草，路人不敢隨流塵。"
    ]
  },
  {
    "volume": 21,
    "sequence": 91,
    "title": "相和歌辭：陽春曲",
    "author": "莊南傑",
    "content": [
      "紫錦紅囊香滿風，金鸞玉軾搖丁冬。沙鷗白羽翦晴碧，野桃紅豔燒春空。芳草綿延鎖平地，壟蝶雙雙舞幽翠。",
      "鳳叫龍吟白日長，落花聲底仙娥醉。"
    ]
  },
  {
    "volume": 21,
    "sequence": 92,
    "title": "相和歌辭：陽春曲",
    "author": "貫休",
    "content": [
      "為口莫學阮嗣宗，不言是非非至公。為手須似朱雲輩，折檻英風至今在。男兒結髮事君親，須斅前賢多慷慨。",
      "歷數雍熙房與杜，魏公姚公宋開府。",
      "盡向天上仙宮閑處坐，何不卻辭上帝下下土，忍見蒼生苦苦苦。"
    ]
  },
  {
    "volume": 21,
    "sequence": 93,
    "title": "相和歌辭：朝雲引",
    "author": "郎大家宋氏",
    "content": [
      "巴西巫峽指巴東，朝雲觸石上朝空。巫山巫峽高何已，行雨行雲一時起。一時起，三春暮，若言來，且就陽臺路。"
    ]
  },
  {
    "volume": 21,
    "sequence": 94,
    "title": "相和歌辭：上雲樂",
    "author": "李白",
    "content": [
      "金天之西，白日所沒。康老胡雛，生彼月窟。巉岩儀容，戌削風骨。碧玉炅炅雙目瞳，黃金拳拳兩鬢紅。",
      "華蓋垂下睫，嵩嶽臨上唇。不睹譎詭貌，豈知造化神。",
      "大道是文康之嚴父，元氣乃文康之老親。撫頂弄盤古，推車轉天輪。雲見日月初生時，鑄冶火精與水銀。",
      "陽烏未出谷，顧兔半藏身。女媧戲黃土，團作愚下人。",
      "散在六合間，濛濛若沙塵。生死了不盡，誰明此胡是仙真。西海栽若木，東溟植扶桑。",
      "別來幾多時，枝葉萬里長。中國有七聖，半路頹鴻荒。",
      "陛下應運起，龍飛入咸陽。赤眉立盆子，白水興漢光。",
      "叱吒四海動，洪濤為簸揚。舉足蹋紫微，天關自開張。",
      "老胡感至德，東來進仙倡。五色師子，九苞鳳凰。",
      "是老胡雞犬，鳴舞飛帝鄉。淋漓颯遝，進退成行。能胡歌，獻漢酒，跪雙膝，並兩肘，散花指天舉素手。拜龍顏，獻聖壽，北斗戾，南山摧。",
      "天子九九八十一萬歲，長傾萬歲杯。"
    ]
  },
  {
    "volume": 21,
    "sequence": 95,
    "title": "相和歌辭：上雲樂",
    "author": "李賀",
    "content": [
      "飛香走紅滿天春，花龍盤盤上紫雲。三千宮女列金屋，五十弦瑟海上聞。大江碎碎銀沙路，嬴女機中斷煙素。",
      "斷煙素，縫舞衣，八月一日君前舞。"
    ]
  },
  {
    "volume": 21,
    "sequence": 96,
    "title": "相和歌辭：鳳台曲",
    "author": "王無競",
    "content": [
      "鳳台何逶迤，嬴女管參差。一旦彩雲至，身去無還期。",
      "遺曲此臺上，世人多學吹。一吹一落淚，至今憐玉姿。"
    ]
  },
  {
    "volume": 21,
    "sequence": 97,
    "title": "相和歌辭：鳳台曲",
    "author": "李白",
    "content": [
      "嘗聞秦帝女，傳得鳳凰聲。是日逢仙子，當時別有情。",
      "人吹彩簫去，天借綠雲迎。曲在身不返，空餘弄玉名。"
    ]
  },
  {
    "volume": 21,
    "sequence": 98,
    "title": "相和歌辭：鳳凰曲",
    "author": "李白",
    "content": [
      "嬴女吹玉簫，吟弄天上春。青鸞不獨去，更有攜手人。",
      "影滅彩雲斷，遺聲落西秦。"
    ]
  },
  {
    "volume": 21,
    "sequence": 99,
    "title": "相和歌辭：君道曲",
    "author": "李白",
    "content": [
      "大君若天覆，廣運無不至。軒後爪牙常先太山稽，如心之使臂。小白鴻翼於夷吾，劉葛魚水本無二。",
      "土扶可成牆，積德為厚地。"
    ]
  }
]