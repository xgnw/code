[
  {
    "volume": 124,
    "sequence": 1,
    "title": "書殿賜宴應制",
    "author": "徐安貞",
    "content": [
      "校文常近日，賜宴忽升天。酒正傳杯至，饔人捧案前。",
      "玉階鳴溜水，清閣引歸煙。共惜芸香暮，春風幾萬年。"
    ]
  },
  {
    "volume": 124,
    "sequence": 2,
    "title": "從駕溫泉宮",
    "author": "徐安貞",
    "content": [
      "神女調溫液，年年待聖人。試開臨水殿，來洗屬車塵。",
      "暖氣隨明主，恩波浹近臣。靈威自無極，從此獻千春。"
    ]
  },
  {
    "volume": 124,
    "sequence": 3,
    "title": "送呂向補闕西嶽勒碑",
    "author": "徐安貞",
    "content": [
      "聖作西山頌，君其出使年。勒碑懸日月，驅傳接雲煙。",
      "寒盡函關路，春歸洛水邊。別離能幾許，朝暮玉墀前。"
    ]
  },
  {
    "volume": 124,
    "sequence": 4,
    "title": "送丹陽採訪",
    "author": "徐安貞",
    "content": [
      "郡縣分南國，皇華出聖朝。為憐鄉棹近，不道使車遙。",
      "舊俗吳三讓，遺風漢六條。願言除疾苦，天子聽歌謠。"
    ]
  },
  {
    "volume": 124,
    "sequence": 5,
    "title": "送王判官",
    "author": "徐安貞",
    "content": [
      "明月開三峽，花源出五溪。城池青壁裏，煙火綠林西。",
      "不畏王程促，惟愁仙路迷。巴東下歸棹，莫待夜猿啼。"
    ]
  },
  {
    "volume": 124,
    "sequence": 6,
    "title": "題襄陽圖",
    "author": "徐安貞",
    "content": [
      "畫得襄陽郡，依然見昔遊。峴山思駐馬，漢水憶回舟。",
      "丹壑常含霽，青林不換秋。圖書空咫尺，千里意悠悠。"
    ]
  },
  {
    "volume": 124,
    "sequence": 7,
    "title": "程將軍夫人挽詩",
    "author": "徐安貞",
    "content": [
      "琴瑟調雙鳳，和鳴不獨飛。正歌春可樂，行泣露先晞。",
      "環佩聲猶在，房櫳夢不歸。將軍休沐日，誰勸著新衣。"
    ]
  },
  {
    "volume": 124,
    "sequence": 8,
    "title": "奉和喜雪應制",
    "author": "徐安貞",
    "content": [
      "兩宮齋祭近登臨，雨雪紛紛天晝陰。只為經寒無瑞色，頓教正月滿春林。蓬萊北上旌門暗，花萼南歸馬跡深。",
      "自有三農歌帝力，還將萬庾答堯心。"
    ]
  },
  {
    "volume": 124,
    "sequence": 9,
    "title": "聞鄰家理箏",
    "author": "徐安貞",
    "content": [
      "北斗橫天夜欲闌，愁人倚月思無端。忽聞畫閣秦箏逸，知是鄰家趙女彈。曲成虛憶青蛾斂，調急遙憐玉指寒。",
      "銀鎖重關聽未辟，不如眠去夢中看。"
    ]
  },
  {
    "volume": 124,
    "sequence": 10,
    "title": "奉和聖制早度蒲津關",
    "author": "徐安貞",
    "content": [
      "仙掌臨秦甸，虹橋辟晉關。兩都分地險，一曲度河灣。",
      "路得津門要，時稱古戍閑。城花春正發，岸柳曙堪攀。",
      "後乘猶臨水，前旌欲換山。長安回望日，宸禦六龍還。"
    ]
  },
  {
    "volume": 124,
    "sequence": 11,
    "title": "奉和聖制答二相出雀鼠谷",
    "author": "徐安貞",
    "content": [
      "兩臣初入夢，二月扈巡邊。澗北寒猶在，山南春半傳。",
      "頌聲先奉禦，辰象複回天。雲日明千里，旌旗照一川。",
      "柳陰低輦路，草色變新田。還望汾陽近，宸遊自窅然。"
    ]
  },
  {
    "volume": 124,
    "sequence": 12,
    "title": "句",
    "author": "徐安貞",
    "content": [
      "暮雨衣猶濕，春風帆正開。"
    ]
  },
  {
    "volume": 124,
    "sequence": 13,
    "title": "奉和聖制答張說南出雀鼠谷",
    "author": "崔翹",
    "content": [
      "硤路繞河汾，晴光拂曙氛。笳吟中嶺樹，仗入半峰雲。",
      "頓覺山原盡，平看邑裏分。早行芳草迥，晚憩好風熏。",
      "嘉頌推英宰，春遊扈聖君。共欣承睿渥，日月照天文。"
    ]
  },
  {
    "volume": 124,
    "sequence": 14,
    "title": "送友人使夷陵",
    "author": "崔翹",
    "content": [
      "猿鳴三峽裏，行客舊沾裳。複道從茲去，思君不暫忘。",
      "開襟春葉短，分手夏條長。獨有幽庭桂，年年空自芳。"
    ]
  },
  {
    "volume": 124,
    "sequence": 15,
    "title": "鄭郎中山亭",
    "author": "崔翹",
    "content": [
      "篆筆飛章暇，園亭染翰遊。地奇人境別，事遠俗塵收。",
      "書閣山雲起，琴齋澗月留。泉清鱗影見，樹密鳥聲幽。",
      "杜馥熏梅雨，荷香送麥秋。無勞置驛騎，文酒可相求。"
    ]
  },
  {
    "volume": 124,
    "sequence": 16,
    "title": "奉和聖制答張說扈從南出雀鼠谷",
    "author": "梁升卿",
    "content": [
      "何意重關道，千年過聖皇。幽林承睿澤，閑客見清光。",
      "日禦仙途遠，山靈壽域長。寒雲入晉薄，春樹隔汾香。",
      "國佐同時雨，天文屬歲陽。從來漢家盛，未若此巡方。"
    ]
  },
  {
    "volume": 124,
    "sequence": 17,
    "title": "白雲溪",
    "author": "吳鞏",
    "content": [
      "山徑入修篁，深林蔽日光。夏雲生嶂遠，瀑水引溪長。",
      "秀跡逢皆勝，清芬坐轉涼。回看玉樽夕，歸路賞前忘。"
    ]
  },
  {
    "volume": 124,
    "sequence": 18,
    "title": "題奉國寺",
    "author": "陸海",
    "content": [
      "新秋夜何爽，露下風轉淒。一磬竹林外，千燈花塔西。"
    ]
  },
  {
    "volume": 124,
    "sequence": 19,
    "title": "題龍門寺",
    "author": "陸海",
    "content": [
      "窗燈林靄裏，聞磬水聲中。更與龍華會，爐煙滿夕風。"
    ]
  },
  {
    "volume": 124,
    "sequence": 20,
    "title": "句",
    "author": "陸海",
    "content": [
      "忽然一曲稱君心，破卻中人百家產。",
      "城外平人驅欲盡，帳中猶打袞花球。"
    ]
  },
  {
    "volume": 124,
    "sequence": 21,
    "title": "白牡丹",
    "author": "裴士淹",
    "content": [
      "長安年少惜春殘，爭認慈恩紫牡丹。",
      "別有玉盤乘露冷，無人起就月中看。"
    ]
  },
  {
    "volume": 124,
    "sequence": 22,
    "title": "和從叔祿愔元日早朝",
    "author": "李元操",
    "content": [
      "銅渾變秋節，玉律動年灰。曖曖城霞旦，隱隱禁門開。",
      "眾靈湊仙府，百神朝帝台。葉令雙鳧至，梁王駟馬來。",
      "戈鋋映林闕，歌管拂塵埃。保章望瑞氣，尚書免火災。",
      "冠冕多秀士，簪裾饒上才。誰憐張仲蔚，日暮反蒿萊。"
    ]
  },
  {
    "volume": 124,
    "sequence": 23,
    "title": "昭君怨",
    "author": "顧朝陽",
    "content": [
      "莫將鉛粉匣，不用鏡花光。一去邊城路，何情更畫妝。",
      "影銷胡地月，衣盡漢宮香。妾死非關命，都緣怨斷腸。"
    ]
  },
  {
    "volume": 124,
    "sequence": 24,
    "title": "西塞山下回舟作",
    "author": "陶峴",
    "content": [
      "匡廬舊業是誰主，吳越新居安此生。白髮數莖歸未得，青山一望計還成。鴉翻楓葉夕陽動，鷺立蘆花秋水明。",
      "從此舍舟何所詣，酒旗歌扇正相迎。"
    ]
  }
]