[
  {
    "volume": 864,
    "sequence": 1,
    "title": "宴柳毅詩",
    "author": "洞庭龍君",
    "content": [
      "大天蒼蒼兮大地茫茫，人各有志兮何可思量。",
      "狐神鼠聖兮薄社依牆，雷霆一發兮其孰敢當。",
      "荷貞人兮信義長，令骨肉兮還故鄉，永言慚愧兮何時忘。",
      "上天配合兮生死有途，此不當婦兮彼不當夫。",
      "腹心辛苦兮涇水之隅，風霜滿鬢兮雨雪羅襦。",
      "賴明公兮引素書，令骨肉兮家如初，永言珍重兮無時無。",
      "碧雲悠悠兮涇水東流，傷嗟美人兮雨泣花愁。",
      "尺書遠達兮以解君憂，哀冤果雪兮還處其休。",
      "荷君和雅兮感甘羞，山家寂寞兮難久留，欲將辭去兮悲綢繆。"
    ]
  },
  {
    "volume": 864,
    "sequence": 2,
    "title": "鑄鏡歌",
    "author": "龍護老人",
    "content": [
      "盤龍盤龍，隱於鏡中。分野有象，變化無窮。",
      "興雲吐霧，行雨生風。上清仙子，來獻聖聰。"
    ]
  },
  {
    "volume": 864,
    "sequence": 3,
    "title": "示韋泛祿命",
    "author": "冥吏",
    "content": [
      "前陽複後楊，後楊年年強，七月之節歸玄鄉。"
    ]
  },
  {
    "volume": 864,
    "sequence": 4,
    "title": "贈僧",
    "author": "滕傳胤",
    "content": [
      "卓立不求名出家，長懷片志在青霞。",
      "今日英雄氣沖蓋，誰能久坐寶蓮花。"
    ]
  },
  {
    "volume": 864,
    "sequence": 5,
    "title": "贈人",
    "author": "滕傳胤",
    "content": [
      "平生才不足，立身信有餘。自歎無大故，君子莫相疏。"
    ]
  },
  {
    "volume": 864,
    "sequence": 6,
    "title": "鄭鋒宅神詩",
    "author": "滕傳胤",
    "content": [
      "浦口潮來初淼漫，蓮舟搖颺采花難。",
      "春心不愜空歸去，會待潮回更折看。",
      "忽然湖上片雲飛，不覺舟中雨濕衣。",
      "折得蓮花渾忘卻，空將荷葉蓋頭歸。"
    ]
  },
  {
    "volume": 864,
    "sequence": 7,
    "title": "與鄭德璘奇遇詩",
    "author": "水府君",
    "content": [
      "物觸輕舟心自知，風恬煙靜月光微。",
      "夜深江上解愁思，拾得紅蕖香惹衣。",
      "纖手垂鉤對水窗，紅蕖秋色豔長江。",
      "既能解佩投交甫，更有明珠乞一雙。",
      "湖面狂風且莫吹，浪花初綻月光微。",
      "沈潛暗想橫波淚，得共鮫人相對垂。",
      "洞庭風軟荻花秋，新沒青娥細浪愁。",
      "淚滴白蘋君不見，月明江上有輕鷗。",
      "昔日江頭菱芡人，蒙君數飲松醪春。",
      "活君家室以為報，珍重長沙鄭德璘。"
    ]
  },
  {
    "volume": 864,
    "sequence": 8,
    "title": "笑巫詩",
    "author": "李序",
    "content": [
      "魍魎何曾見，頭旋即下神。圖他衫子段，詐道大王嗔。"
    ]
  },
  {
    "volume": 864,
    "sequence": 9,
    "title": "霅溪夜宴詩",
    "author": "水神",
    "content": [
      "濁波揚揚兮凝曉霧，公無渡河兮公竟渡。",
      "風號水激兮呼不聞，提衣看入兮中流去。浪排衣兮隨步沒，沉屍深入兮蛟螭窟。蛟螭盡醉兮君血幹，推出黃沙兮泛君骨。當時君死兮妾何適，遂就波瀾兮合魂魄，願持精衛銜石心，窮斷河源塞泉脈。"
    ]
  },
  {
    "volume": 864,
    "sequence": 10,
    "title": "霅溪夜宴詩",
    "author": "水神",
    "content": [
      "悲風淅淅兮波綿綿，蘆花萬里兮凝蒼煙。",
      "虯螭窟宅兮淵且玄，排波疊浪兮沈我天。",
      "所覆不全兮身甯全，溢眸恨血兮徒漣漣。",
      "誓將柔荑抉鋸牙之喙，空水府而藏其腥涎。",
      "青娥翠黛兮沈江壖，碧雲斜月兮空嬋娟。",
      "吞聲飲恨兮語無力，徒揚哀怨兮登歌筵。"
    ]
  },
  {
    "volume": 864,
    "sequence": 11,
    "title": "霅溪夜宴詩",
    "author": "水神",
    "content": [
      "白露漙兮西風高，碧波萬里兮翻洪濤。",
      "莫言天下至柔者，載舟覆舟皆我曹。"
    ]
  },
  {
    "volume": 864,
    "sequence": 12,
    "title": "霅溪夜宴詩",
    "author": "水神",
    "content": [
      "君不見夜來渡口擁千艘，中載萬姓之脂膏。",
      "當樓船泛泛於疊浪，恨珠貝又輕於鴻毛。",
      "又不見朝來津亭維一舠，中有一士青其袍。",
      "赴宰邑之良日，任波吼而風號。是知溺名溺利者，不免為水府之腥臊。"
    ]
  },
  {
    "volume": 864,
    "sequence": 13,
    "title": "霅溪夜宴詩",
    "author": "水神",
    "content": [
      "山勢縈回水脈分，水光山色翠連雲。",
      "四時盡入詩人詠，役殺吳興柳使君。"
    ]
  },
  {
    "volume": 864,
    "sequence": 14,
    "title": "霅溪夜宴詩",
    "author": "水神",
    "content": [
      "渺渺煙波接九疑，幾人經此泣江蘺。",
      "年年綠水青山色，不改重華南狩時。"
    ]
  },
  {
    "volume": 864,
    "sequence": 15,
    "title": "霅溪夜宴詩",
    "author": "水神",
    "content": [
      "浪闊波澄秋氣涼，沉沉水殿夜初長。自憐休退五湖客，何幸追陪百谷王。香嫋碧雲飄幾席，觥飛白玉豔椒漿。",
      "酒酣獨泛扁舟去，笑入琴高不死鄉。"
    ]
  },
  {
    "volume": 864,
    "sequence": 16,
    "title": "霅溪夜宴詩",
    "author": "水神",
    "content": [
      "珠光龍耀火燑燑，夜接朝雲宴渚宮。鳳管清吹淒極浦，朱弦間奏冷秋空。論心幸遇同歸友，揣分慚無輔佐功。",
      "雲雨各飛真境後，不堪波上起悲風。"
    ]
  },
  {
    "volume": 864,
    "sequence": 17,
    "title": "霅溪夜宴詩",
    "author": "水神",
    "content": [
      "鳳鶱鶱以降瑞兮，患山雞之雜飛。玉溫溫以呈器兮，因碔砆之爭輝。當侯門之四辟兮，墐嘉謨之重扉。",
      "既瑞器而無庸兮，宜昏暗之相微。徒刳石以為舟兮，顧沿流而志違。將刻木而作羽兮，與超騰之理非。",
      "矜孑孑于空江兮，靡群援之可依。血淋淋而滂流兮，顧江魚之腹而將歸。西風蕭蕭兮湘水悠悠，白芷芳歇兮江蘺秋。日晼晼兮川雲收，棹四起兮悲風幽。",
      "羈魂汩沒兮我名永浮，碧波雖涸兮厥譽長流。",
      "向使甘言盛行於曩昔，豈今日居君王之座頭。",
      "是知貪名徇祿而隨世磨滅者，雖正寢之死乎無得與吾儔。",
      "當鼎足之嘉會兮，獲周旋于君侯。雕盤玉豆兮羅珍羞，金卮瓊斝兮方獻酬。敢寫心兮歌一曲，無誚餘持杯以淹留。"
    ]
  },
  {
    "volume": 864,
    "sequence": 18,
    "title": "霅溪夜宴詩",
    "author": "水神",
    "content": [
      "行殿秋未晚，水宮風初涼。誰言此中夜，得接朝宗行。",
      "靈鼉振冬冬，神龍耀煌煌。紅樓壓波起，翠幄連雲張。",
      "玉簫冷吟秋，瑤瑟清含商。賢臻江湖叟，貴列川瀆王。",
      "諒予衰俗人，無能振頹綱。分辭皆亂世，樂寐蛟螭鄉。",
      "棲遲幽島間，幾見波成桑。爾來盡流俗，難與傾壺觴。",
      "今日登華筵，稍覺神揚揚。方歡滄浪侶，遽恐白日光。",
      "海人瑞錦前，豈敢言文章。聊歌靈境會，此會誠難忘。"
    ]
  },
  {
    "volume": 864,
    "sequence": 19,
    "title": "霅溪夜宴詩",
    "author": "水神",
    "content": [
      "雪集大野兮血波洶洶，玄黃交戰兮吳無全隴。",
      "既霸業之將墜，宜嘉謨之不從。國步顛蹶兮吾道遘凶，處鴟夷之大困，入淵泉之九重。上帝湣余之非辜兮，俾大江鼓怒其冤蹤。所以鞭浪山而疾驅波嶽，亦粗足展余拂鬱之心胸。當靈境之良宴兮，謬尊俎之相容，擊簫鼓兮撞歌鐘。吳謳越舞兮歡未極，遽軍城曉鼓之冬冬。",
      "願保上善之柔德，何行樂之地兮難相逢。"
    ]
  },
  {
    "volume": 864,
    "sequence": 20,
    "title": "為劉洪作",
    "author": "輔國將軍",
    "content": [
      "烏烏在虛飛，玄駒遂野依。名今編戶籍，翠過葉生稀。",
      "個樹枝條朽，三花五面啼。移家朝度日，誰覺□□□。"
    ]
  },
  {
    "volume": 864,
    "sequence": 21,
    "title": "語",
    "author": "太白山神",
    "content": [
      "三珠並一珠，驢馬沒人驅。歲月甲庚午，中興戊己土。"
    ]
  },
  {
    "volume": 864,
    "sequence": 22,
    "title": "月夜吟",
    "author": "瀵水神",
    "content": [
      "夜月明皎皎，綠波空悠悠。"
    ]
  },
  {
    "volume": 864,
    "sequence": 23,
    "title": "答鄭生歌",
    "author": "湘中蛟女",
    "content": [
      "溯青山兮江之隅，拖湘波兮褭綠裾。",
      "荷拳拳兮情未舒，匪同歸兮將焉如。"
    ]
  },
  {
    "volume": 864,
    "sequence": 24,
    "title": "風光詞",
    "author": "湘中蛟女",
    "content": [
      "隆佳秀兮昭盛時，播熏綠兮淑華歸。故里荑與處萼兮，潛重房以飾姿。見雅態之韶華兮，蒙長靄以為幃。",
      "醉融光兮渺渺彌彌，迷千里兮涵煙眉。晨陶陶兮暮熙熙，舞嫋娜之穠條兮，娉盈盈以披遲。酡游顏兮倡蔓卉縠，流倩電兮石發髓施。"
    ]
  },
  {
    "volume": 864,
    "sequence": 25,
    "title": "附：鄭生詩",
    "author": "湘中蛟女",
    "content": [
      "情無垠兮水湯湯，懷佳期兮屬三湘。"
    ]
  },
  {
    "volume": 864,
    "sequence": 26,
    "title": "感懷詩",
    "author": "龍女",
    "content": [
      "海門連洞庭，每去三千里。十載一歸來，辛苦瀟湘水。"
    ]
  },
  {
    "volume": 864,
    "sequence": 27,
    "title": "寄張無頗",
    "author": "廣利王女",
    "content": [
      "羞解明璫尋漢渚，但憑春夢訪天涯。",
      "紅樓日暮鶯飛去，愁殺深宮落砌花。",
      "燕語春泥墮錦筵，情愁無意整花鈿。",
      "寒閨欹枕不成夢，香炷金爐自褭煙。"
    ]
  },
  {
    "volume": 864,
    "sequence": 28,
    "title": "與崔渥冥會雜詩",
    "content": [
      "萬里同心別九重，定知涉曆此相逢。",
      "誰人翻向群峰路，不得蒼梧徇玉容。",
      "春鳥交交引思濃，豈期塵跡拜仙宮。",
      "鸞歌鳳舞飄珠翠，疑是陽臺一夢中。",
      "鸞輿昔日出蒲關，一去蒼梧更不還。",
      "若是不留千古恨，湘江何事竹猶斑。",
      "愁聞黃鳥夜關關，溈汭春來有夢還。",
      "遺美代移刊勒絕，唯聞留得淚痕斑。",
      "方承恩寵醉金杯，豈為干戈驟到來。",
      "亡國破家皆有恨，捧心無語淚蘇台。",
      "桃花流水兩堪傷，洞口煙波月漸長。",
      "莫道仙家無別恨，至今垂淚憶劉郎。",
      "涇陽平野草初春，遙望家鄉淚滴頻。",
      "當此不知多少恨，至今空憶在靈姻。",
      "目斷魂銷正惘然，九疑山際路漫漫。",
      "何人知得心中恨，空有湘江竹萬竿。",
      "常說仙家事不同，偶陪花月此宵中。",
      "錦屏銀燭皆堪恨，惆悵紗窗向曉風。"
    ]
  },
  {
    "volume": 864,
    "sequence": 29,
    "title": "又湘妃詩四首",
    "content": [
      "渺渺三湘萬里程，淚篁幽石助芳貞。",
      "孤雲目斷蒼梧野，不得攀龍到玉京。",
      "碧杜紅蘅縹緲香，冰絲彈月弄清涼。",
      "峰巒一一俱相似，九處堪疑九斷腸。",
      "玉輦金根去不回，湘川秋晚楚弦哀。",
      "自從泣盡江蘺血，夜夜愁風怨雨來。",
      "少將風月怨平湖，見盡扶桑水到枯。",
      "相約杏花壇上去，畫闌紅子鬥摴蒱。"
    ]
  },
  {
    "volume": 864,
    "sequence": 30,
    "title": "與何光遠贈答詩",
    "author": "何光遠",
    "content": [
      "簷上簷前燕語新，花開柳發自傷神。",
      "誰能將我相思意，說與江隈解佩人。"
    ]
  },
  {
    "volume": 864,
    "sequence": 31,
    "title": "與何光遠贈答詩",
    "author": "龍女",
    "content": [
      "坐久風吹綠綺寒，九天月照水精盤。",
      "不思卻返沈潛去，為惜春光一夜歡。"
    ]
  },
  {
    "volume": 864,
    "sequence": 32,
    "title": "與何光遠贈答詩",
    "author": "何光遠",
    "content": [
      "澹蕩春光物象饒，一枝瓊豔不勝嬌。",
      "若能許解相思佩，何羨星天渡鵲橋。"
    ]
  },
  {
    "volume": 864,
    "sequence": 33,
    "title": "與何光遠贈答詩",
    "author": "何光遠",
    "content": [
      "玉漏涓涓銀漢清，鵲橋新架路初成。",
      "催妝既要裁篇詠，鳳吹鸞歌早會迎。",
      "寶車輾駐彩雲開，誤到蓬萊頂上來。",
      "瓊室既登花得折，永將凡骨逐風雷。"
    ]
  },
  {
    "volume": 864,
    "sequence": 34,
    "title": "與何光遠贈答詩",
    "author": "龍女",
    "content": [
      "負妾當時寤寐求，從茲粉面阻綢繆。",
      "宮空月苦瑤雲斷，寂寞巴江水自流。"
    ]
  },
  {
    "volume": 864,
    "sequence": 35,
    "title": "寄紫蓋陽居士",
    "author": "黃陵美人",
    "content": [
      "落葉棲鴉掩廟扉，菟絲金縷舊羅衣。",
      "渡頭明月好攜手，獨自待郎郎不歸。"
    ]
  },
  {
    "volume": 864,
    "sequence": 36,
    "title": "贈謝府君",
    "author": "吳興神女",
    "content": [
      "玉釵空中墮，金釧色已歇。獨泣謝春風，秋夜傷明月。"
    ]
  }
]