[
  {
    "volume": 535,
    "sequence": 1,
    "title": "漢水傷稼",
    "author": "許渾",
    "content": [
      "西北樓開四望通，殘霞成綺月懸弓。江村夜漲浮天水，澤國秋生動地風。高下綠苗千頃盡，新陳紅粟萬廒空。",
      "才微分薄憂何益，卻欲回心學釣翁。"
    ]
  },
  {
    "volume": 535,
    "sequence": 2,
    "title": "送王總下第歸丹陽",
    "author": "許渾",
    "content": [
      "秦樓心斷楚江湄，系馬春風酒一卮。汴水月明東下疾，練塘花發北來遲。青蕪定沒安貧處，黃葉應催獻賦詩。",
      "憑寄家書為回報，舊鄉還有故人知。"
    ]
  },
  {
    "volume": 535,
    "sequence": 3,
    "title": "南陽道中",
    "author": "許渾",
    "content": [
      "月斜孤館傍村行，野店高低帶古城。籬上曉花齋後落，井邊秋葉社前生。饑烏索哺隨雛叫，乳牸慵歸望犢鳴。",
      "荒草連天風動地，不知誰學武侯耕。"
    ]
  },
  {
    "volume": 535,
    "sequence": 4,
    "title": "破北虜太和公主歸宮闕",
    "author": "許渾",
    "content": [
      "毳幕承秋極斷蓬，飄颻一劍黑山空。匈奴北走荒秦壘，貴主西還盛漢宮。定是廟謨傾種落，必知邊寇畏驍雄。",
      "恩沾殘類從歸去，莫使華人雜犬戎。"
    ]
  },
  {
    "volume": 535,
    "sequence": 5,
    "title": "李定言自殿院銜命歸闕，拜員外郎遷右史因寄",
    "author": "許渾",
    "content": [
      "白筆南征變二毛，越山愁瘴海驚濤。才歸龍尾含雞舌，更立螭頭運兔毫。閶闔欲開宮漏盡，冕旒初坐禦香高。",
      "吳中舊侶君先貴，曾憶王祥與佩刀。"
    ]
  },
  {
    "volume": 535,
    "sequence": 6,
    "title": "早秋韶陽夜雨",
    "author": "許渾",
    "content": [
      "宋玉含淒夢亦驚，芙蓉山響一猿聲。陰雲迎雨枕先潤，夜電引雷窗暫明。暗惜水花飄廣檻，遠愁風葉下高城。",
      "西歸萬里未千里，應到故園春草生。"
    ]
  },
  {
    "volume": 535,
    "sequence": 7,
    "title": "將為南行陪尚書崔公宴海榴堂",
    "author": "許渾",
    "content": [
      "朝宴華堂暮未休，幾人偏得謝公留。風傳鼓角霜侵戟，雲卷笙歌月上樓。賓館盡開徐稚榻，客帆空戀李膺舟。",
      "謾誇書劍無知己，水遠山長步步愁。"
    ]
  },
  {
    "volume": 535,
    "sequence": 8,
    "title": "贈王山人",
    "author": "許渾",
    "content": [
      "貰酒攜琴訪我頻，始知城市有閒人。君臣藥在寧憂病，子母錢成豈患貧。年長每勞推甲子，夜寒初共守庚申。",
      "近來聞說燒丹處，玉洞桃花萬樹春。"
    ]
  },
  {
    "volume": 535,
    "sequence": 9,
    "title": "宣城崔大夫召聯句，偶疾不獲赴因獻",
    "author": "許渾",
    "content": [
      "心慕知音命自拘，畫堂聞欲試吹竽。茂陵罷酒慚中聖，漳浦題詩怯大巫。鬐鬣幾年傷在藻，羽毛終日羨棲梧。",
      "還愁旅棹空歸去，楓葉荷花釣五湖。"
    ]
  },
  {
    "volume": 535,
    "sequence": 10,
    "title": "贈鄭處士",
    "author": "許渾",
    "content": [
      "道傍年少莫矜誇，心在重霄鬢未華。楊子可曾過北裏，魯人何必敬東家。寒雲曉散千峰雪，暖雨晴開一徑花。",
      "且賣湖田釀春酒，與君書劍是生涯。"
    ]
  },
  {
    "volume": 535,
    "sequence": 11,
    "title": "正元",
    "author": "許渾",
    "content": [
      "高揭雞竿辟帝閽，祥風微暖瑞雲屯。千官共削奸臣跡，萬國初銜聖主恩。宮殿雪華齊紫閣，關河春色到青門。",
      "華夷一軌人方泰，莫學論兵誤至尊。"
    ]
  },
  {
    "volume": 535,
    "sequence": 12,
    "title": "登尉佗樓",
    "author": "許渾",
    "content": [
      "劉項持兵鹿未窮，自乘黃屋島夷中。南來作尉任囂力，北向稱臣陸賈功。簫鼓尚陳今世廟，旌旗猶鎮昔時宮。",
      "越人未必知虞舜，一奏熏弦萬古風。"
    ]
  },
  {
    "volume": 535,
    "sequence": 13,
    "title": "韶州驛樓宴罷",
    "author": "許渾",
    "content": [
      "簷外千帆背夕陽，歸心杳杳鬢蒼蒼。嶺猿群宿夜山靜，沙鳥獨飛秋水涼。露墮桂花棋局濕，風吹荷葉酒瓶香。",
      "主人不醉下樓去，月在南軒更漏長。"
    ]
  },
  {
    "volume": 535,
    "sequence": 14,
    "title": "和淮南王相公與賓僚同遊瓜洲別業，題舊書齋",
    "author": "許渾",
    "content": [
      "碧油紅旆想青衿，積雪窗前盡日吟。巢鶴去時雲樹老，臥龍歸處石潭深。道傍苦李猶垂實，城外甘棠已布陰。",
      "賓禦莫辭岩下醉，武丁高枕待為霖。"
    ]
  },
  {
    "volume": 535,
    "sequence": 15,
    "title": "送盧先輩自衡岳赴複州嘉禮二首",
    "author": "許渾",
    "content": [
      "名振金閨步玉京，暫留滄海見高情。眾花盡處松千尺，群鳥喧時鶴一聲。朱閣簟涼疏雨過，碧溪船動早潮生。",
      "離心不異西江水，直送征帆萬里行。",
      "湘南詩客海中行，鵬翅垂雲不自矜。秋水靜磨金鏡土，夜風寒結玉壺冰。萬重嶺嶠辭衡嶽，千里山陂問竟陵。",
      "醉倚西樓人已遠，柳溪無浪月澄澄。"
    ]
  },
  {
    "volume": 535,
    "sequence": 16,
    "title": "哭楊攀處士",
    "author": "許渾",
    "content": [
      "先生憂道樂清貧，白髮終為不仕身。嵇阮沒來無酒客，應劉亡後少詩人。山前月照荒墳曉，溪上花開舊宅春。",
      "昨夜回舟更惆悵，至今鐘磬滿南鄰。"
    ]
  },
  {
    "volume": 535,
    "sequence": 17,
    "title": "宿松江驛卻寄蘇州一二同志",
    "author": "許渾",
    "content": [
      "候館人稀夜自長，姑蘇台遠樹蒼蒼。江湖潮落高樓迥，河漢秋歸廣簟涼。月轉碧梧移鵲影，露低紅葉濕螢光。",
      "西園詩侶應多思，莫醉笙歌掩畫堂。"
    ]
  },
  {
    "volume": 535,
    "sequence": 18,
    "title": "盧山人自巴蜀由湘潭歸茅山因贈",
    "author": "許渾",
    "content": [
      "太乙靈方煉紫荷，紫荷飛盡發皤皤。猿啼巫峽曉雲薄，雁宿洞庭秋月多。導引豈如桃葉舞，步虛寧比竹枝歌。",
      "華陽舊隱莫歸去，水沒芝田生綠莎。"
    ]
  },
  {
    "volume": 535,
    "sequence": 19,
    "title": "潁州從事西湖亭宴餞",
    "author": "許渾",
    "content": [
      "西湖清宴不知回，一曲離歌酒一杯。城帶夕陽聞鼓角，寺臨秋水見樓臺。蘭堂客散蟬猶噪，桂楫人稀鳥自來。",
      "獨想征車過鞏洛，此中霜菊繞潭開。"
    ]
  },
  {
    "volume": 535,
    "sequence": 20,
    "title": "瓜洲留別李詡",
    "author": "許渾",
    "content": [
      "泣玉三年一見君，白衣憔悴更離群。柳堤惜別春潮落，花榭留歡夜漏分。孤館宿時風帶雨，遠帆歸處水連雲。",
      "悲歌曲盡莫重奏，心繞關河不忍聞。"
    ]
  },
  {
    "volume": 535,
    "sequence": 21,
    "title": "余謝病東歸，王秀才見寄，今潘秀才南棹奉酬",
    "author": "許渾",
    "content": [
      "酷似牢之玉不如，落星山下白雲居。春耕旋構金門客，夜學兼修玉府書。風掃碧雲迎鷙鳥，水還滄海養嘉魚。",
      "莫將年少輕時節，王氏家風在石渠。"
    ]
  },
  {
    "volume": 535,
    "sequence": 22,
    "title": "獻韶陽相國崔公",
    "author": "許渾",
    "content": [
      "一匱為功極九層，康莊猶自劍棱棱。舟回北渚經年泊，門接東山盡日登。萬國已聞傳玉璽，百官猶望啟金縢。",
      "賢臣會致唐虞世，獨倚江樓笑範增。"
    ]
  },
  {
    "volume": 535,
    "sequence": 23,
    "title": "郡齋夜坐寄舊鄉二侄",
    "author": "許渾",
    "content": [
      "千官奉職袞龍垂，旅臥淮陽鬢日衰。三月已乖棠樹政，二年空負竹林期。樓侵白浪風來遠，城抱丹岩日到遲。",
      "長欲掛帆君莫笑，越禽花晚夢南枝。"
    ]
  },
  {
    "volume": 535,
    "sequence": 24,
    "title": "病間寄郡中文士",
    "author": "許渾",
    "content": [
      "盧橘含花處處香，老人依舊臥清漳。心同客舍驚秋早，跡似僧齋厭夜長。風卷翠簾琴自響，露凝朱閣簟先涼。",
      "明朝欲醉文中彥，猶覺吟聲帶越鄉。"
    ]
  },
  {
    "volume": 535,
    "sequence": 25,
    "title": "賀少師相公致政",
    "author": "許渾",
    "content": [
      "六十懸車自古稀，我公年少獨忘機。門臨二室留侯隱，棹倚三川越相歸。不擬優遊同陸賈，已回清白遺胡威。",
      "龍城鳳沼棠陰在，只恐歸鴻更北飛。"
    ]
  },
  {
    "volume": 535,
    "sequence": 26,
    "title": "題崔處士山居",
    "author": "許渾",
    "content": [
      "坐窮今古掩書堂，二頃湖田一半荒。荊樹有花兄弟樂，橘林無實子孫忙。龍歸曉洞雲猶濕，麝過春山草自香。",
      "向夜欲歸心萬里，故園松月更蒼蒼。"
    ]
  },
  {
    "volume": 535,
    "sequence": 27,
    "title": "疾後與郡中群公宴李秀才",
    "author": "許渾",
    "content": [
      "強留佳客宴王孫，岩上餘花落酒樽。書院欲開蟲網戶，訟庭猶掩雀羅門。耳虛盡日疑琴癖，眼暗經秋覺鏡昏。",
      "莫引劉安倚西檻，夜來紅葉下江村。"
    ]
  },
  {
    "volume": 535,
    "sequence": 28,
    "title": "晨起白雲樓寄龍興江准上人兼呈竇秀才",
    "author": "許渾",
    "content": [
      "茲樓今是望鄉台，鄉信全稀曉雁哀。山翠萬重當檻出，水華千里抱城來。東岩月在僧初定，南浦花殘客未回。",
      "欲吊靈均能賦否，秋風還有木蘭開。"
    ]
  },
  {
    "volume": 535,
    "sequence": 29,
    "title": "宴餞李員外",
    "author": "許渾",
    "content": [
      "病守江城眼暫開，昔年吳越共銜杯。膺舟出鎮虛陳榻，鄭履還京下隗台。雲葉漸低朱閣掩，浪花初起畫檣回。",
      "心期解印同君醉，九曲池西望月來。"
    ]
  },
  {
    "volume": 535,
    "sequence": 30,
    "title": "酬錢汝州",
    "author": "許渾",
    "content": [
      "白雪多隨漢水流，謾勞旌旆晚悠悠。笙歌暗寫終年恨，台榭潛消盡日憂。鳥散落花人自醉，馬嘶芳草客先愁。",
      "怪來雅韻清無敵，三十六峰當庾樓。"
    ]
  },
  {
    "volume": 535,
    "sequence": 31,
    "title": "將歸姑蘇南樓餞送李明府",
    "author": "許渾",
    "content": [
      "無處登臨不系情，一憑春酒醉高城。暫移羅綺見山色，才駐管弦聞水聲。花落西亭添別恨，柳陰南浦促歸程。",
      "前期迢遞今宵短，更倚朱闌待月明。"
    ]
  },
  {
    "volume": 535,
    "sequence": 32,
    "title": "和浙西從事劉三複送僧南歸",
    "author": "許渾",
    "content": [
      "楚客送僧歸故鄉，海門帆勢極瀟湘。碧雲千里暮愁合，白雪一聲春思長。滿院草花平講席，繞龕藤葉蓋禪床。",
      "憐師不得隨師去，已戴儒冠事素王。"
    ]
  },
  {
    "volume": 535,
    "sequence": 33,
    "title": "送上元王明府赴任",
    "author": "許渾",
    "content": [
      "莫言名重懶驅雞，六代江山碧海西。日照蒹葭明楚塞，煙分楊柳見隋堤。荒城樹暗沉書浦，舊宅花連罨畫溪。",
      "官滿定知歸未得，九重霄漢有丹梯。"
    ]
  },
  {
    "volume": 535,
    "sequence": 34,
    "title": "送沈卓少府任江都",
    "author": "許渾",
    "content": [
      "煬帝都城春水邊，笙歌夜上木蘭船。三千宮女自塗地，十萬人家如洞天。豔豔花枝官舍晚，重重雲影寺牆連。",
      "少年作尉須兢慎，莫向樓前墜馬鞭。"
    ]
  },
  {
    "volume": 535,
    "sequence": 35,
    "title": "酬邢杜二員外",
    "author": "許渾",
    "content": [
      "雪帶東風洗畫屏，客星懸處聚文星。未歸嵩嶺暮雲碧，久別杜陵春草青。熊軾並驅因雀噪，隼旟齊駐是鴻冥。",
      "豈知京洛舊親友，夢繞潺湲江上亭。"
    ]
  },
  {
    "volume": 535,
    "sequence": 36,
    "title": "經故丁補闕郊居",
    "author": "許渾",
    "content": [
      "死酬知己道終全，波暖孤冰且自堅。鵩上承塵才一日，鶴歸華表已千年。風吹藥蔓迷樵徑，雨暗蘆花失釣船。",
      "四尺孤墳何處是，闔閭城外草連天。"
    ]
  },
  {
    "volume": 535,
    "sequence": 37,
    "title": "陪宣城大夫崔公泛後池兼北樓宴二首",
    "author": "許渾",
    "content": [
      "陪泛芳池醉北樓，水花繁豔照膺舟。亭台陰合樹初晝，弦管韻高山欲秋。皆賀虢岩終選傅，自傷燕谷未逢鄒。",
      "昔時恩遇今能否，一尉滄洲已白頭。",
      "江上西來共鳥飛，剪荷浮泛似輕肥。王珣作簿公曾喜，劉表為邦客盡依。雲外軒窗通早景，風前簫鼓送殘暉。",
      "宛陵行樂金陵住，遙對家山未憶歸。"
    ]
  },
  {
    "volume": 535,
    "sequence": 38,
    "title": "留別趙端公",
    "author": "許渾",
    "content": [
      "海門征棹赴龍瀧，暫寄華筵倒玉缸。簫鼓散時逢夜雨，綺羅分處下秋江。孤帆已過滕王閣，高榻留眠謝守窗。",
      "卻願煙波阻風雪，待君同拜碧油幢。"
    ]
  },
  {
    "volume": 535,
    "sequence": 39,
    "title": "寄陽陵處士",
    "author": "許渾",
    "content": [
      "舊隱青山紫桂陰，一書迢遞寄歸心。謝公樓上晚花盛。",
      "揚子宅前春草深。吳岫雨來溪鳥浴，楚江雲暗嶺猿吟，野人寧憶滄洲畔，會待吹噓定至音。"
    ]
  },
  {
    "volume": 535,
    "sequence": 40,
    "title": "與張道士同訪李隱君不遇",
    "author": "許渾",
    "content": [
      "千岩萬壑獨攜琴，知在陵陽不可尋。去轍已平秋草遍，空齋長掩暮雲深。霜寒橡栗留山鼠，月冷菰蒲散水禽。",
      "唯有西鄰張仲蔚，坐來同愴別離心。"
    ]
  },
  {
    "volume": 535,
    "sequence": 41,
    "title": "聞州中有宴寄崔大夫兼簡邢群評事",
    "author": "許渾",
    "content": [
      "簫管筵間列翠蛾，玉杯金液耀金波。池邊雨過飄帷幕，海上風來動綺羅。顏子巷深青草遍，庾君樓迥碧山多。",
      "甘心不及同年友，臥聽行雲一曲歌。"
    ]
  },
  {
    "volume": 535,
    "sequence": 42,
    "title": "寄殷堯藩先輩",
    "author": "許渾",
    "content": [
      "十載功名翰墨林，為從知己信浮沈。青山有雪諳松性，碧落無雲稱鶴心。帶月獨歸蕭寺遠，玩花頻醉庾樓深。",
      "思君一見如瓊樹，空把新詩盡日吟。"
    ]
  },
  {
    "volume": 535,
    "sequence": 43,
    "title": "贈河東虞押衙二首",
    "author": "許渾",
    "content": [
      "長劍高歌換素衣，君恩未報不言歸。舊精鳥篆諳書體，新授龍韜識戰機。萬里往來征馬瘦，十年離別故人稀。",
      "生平志氣何人見，空上西樓望落暉。",
      "吳門風水各萍流，月滿花開懶獨遊。萬里山川分曉夢，四鄰歌管送春愁。昔年顧我長青眼，今日逢君盡白頭。",
      "莫向尊前更惆悵，古來投筆盡封侯。"
    ]
  },
  {
    "volume": 535,
    "sequence": 44,
    "title": "陵陽春日",
    "author": "許渾",
    "content": [
      "百年身世似飄蓬，澤國移家疊嶂中。萬里綠波魚戀釣，九重青漢鶴愁籠。西池水冷春岩雪，南浦花香曉樹風。",
      "縱倒芳尊心不醉，故人多在洛城東。"
    ]
  },
  {
    "volume": 535,
    "sequence": 45,
    "title": "酬杜補闕初春雨中舟次橫江喜裴郎中相迎見寄",
    "author": "許渾",
    "content": [
      "江館維舟為庾公，暖波微淥雨濛濛。紅橋迤邐春岩下，朱旆聯翩曉樹中。柳滴圓波生細浪，梅含香豔吐輕風。",
      "郢歌莫問青山吏，魚在深池鳥在籠。"
    ]
  },
  {
    "volume": 535,
    "sequence": 46,
    "title": "送張厚浙東謁丁常侍",
    "author": "許渾",
    "content": [
      "涼露清蟬柳陌空，故人遙指浙江東。青山有雪松當澗，碧落無雲鶴出籠。齊唱離歌愁晚月，獨看征棹怨秋風。",
      "定知洛下聲名士，共說膺門得孔融。"
    ]
  },
  {
    "volume": 535,
    "sequence": 47,
    "title": "酬副使鄭端公見寄",
    "author": "許渾",
    "content": [
      "一日高名遍九州，玄珠仍向道中求。郢中白雪慚新唱，塗上青山憶舊遊。笙磬有文終易別，珠璣無價竟難酬。",
      "柳營迢遞江風闊，夜夜孤吟月下樓。"
    ]
  },
  {
    "volume": 535,
    "sequence": 48,
    "title": "酬綿州於中丞使君見寄",
    "author": "許渾",
    "content": [
      "故人書信越褒斜，新意雖多舊約賒。皆就一麾先去國，共謀三徑未還家，荊巫夜隔巴西月，鄢郢春連漢上花。",
      "半月離居猶悵望，可堪垂白各天涯。"
    ]
  }
]