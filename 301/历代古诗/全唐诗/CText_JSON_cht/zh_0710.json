[
  {
    "volume": 710,
    "sequence": 1,
    "title": "蜀",
    "author": "徐夤",
    "content": [
      "雖倚關張敵萬夫，豈勝恩信作良圖。能均漢祚三分業，不負荊州六尺孤。綠水有魚賢已得，青桑如蓋瑞先符。",
      "君王幸是中山后，建國如何號蜀都。"
    ]
  },
  {
    "volume": 710,
    "sequence": 2,
    "title": "魏",
    "author": "徐夤",
    "content": [
      "伐罪書勳令不常，爭教為帝與為王。十年小怨誅桓邵，一檄深讎怨孔璋。在井蟄龍如屈伏，食槽驕馬忽騰驤。",
      "奸雄事過分明見，英識空懷許子將。"
    ]
  },
  {
    "volume": 710,
    "sequence": 3,
    "title": "吳",
    "author": "徐夤",
    "content": [
      "一主參差六十年，父兄猶慶授孫權。不迎曹操真長策，終謝張昭見碩賢。建業龍盤雖可貴，武昌魚味亦何偏。",
      "秦嬴謾作東游計，紫氣黃旗豈偶然。"
    ]
  },
  {
    "volume": 710,
    "sequence": 4,
    "title": "兩晉",
    "author": "徐夤",
    "content": [
      "三世深謀啟帝基，可憐孀婦與孤兒。罪歸成濟皇天恨，戈犯明君萬古悲。巴蜀削平輕似紙，勾吳吞卻美如飴。",
      "誰知高鼻能知數，競向中原簸戰旗。"
    ]
  },
  {
    "volume": 710,
    "sequence": 5,
    "title": "宋二首",
    "author": "徐夤",
    "content": [
      "天爵休將儋石論，一身恭儉萬邦尊。賭將金帶驚寰海，留得耕衣誡子孫。締構不應饒漢祖，奸雄何足數王敦。",
      "草中求活非吾事，豈啻橫身向廟門。",
      "百萬人甘一擲輸，玄穹惟與道相符。豈知紫殿新天子，只是丹徒舊嗇夫。五色龍章身早見，六終鴻業數難逾。",
      "三年未得分明夢，卻為蘭陵起霸圖。"
    ]
  },
  {
    "volume": 710,
    "sequence": 6,
    "title": "陳",
    "author": "徐夤",
    "content": [
      "三惑昏昏中紫宸，萬機拋卻醉臨春。書中不禮隋文帝，井底常攜張貴嬪。玉樹歌聲移入哭，金陵天子化為臣。",
      "兵戈半渡前江水，狎客猶聞爭酒巡。"
    ]
  },
  {
    "volume": 710,
    "sequence": 7,
    "title": "讀史",
    "author": "徐夤",
    "content": [
      "亞父淒涼別楚營，天留三傑翼龍爭。高才無主不能用，直道有時方始平。喜慍子文何穎悟，卷藏蘧瑗甚分明。",
      "須知飲啄繇天命，休問黃河早晚清。"
    ]
  },
  {
    "volume": 710,
    "sequence": 8,
    "title": "漢宮新寵",
    "author": "徐夤",
    "content": [
      "位在嬪妃最上頭，笑他長信女悲秋。日中月滿可能久，花落色衰殊未憂。公主鏡中爭翠羽，君王袖底奪金鉤。",
      "妾家兄弟知多少，恰要同時拜列侯。"
    ]
  },
  {
    "volume": 710,
    "sequence": 9,
    "title": "開元即事",
    "author": "徐夤",
    "content": [
      "曲江真宰國中訛，尋奏漁陽忽荷戈。堂上有兵天不用，幄中無策印空多。塵驚騎透潼關鎖，雲護龍遊渭水波。",
      "未必蛾眉能破國，千秋休恨馬嵬坡。"
    ]
  },
  {
    "volume": 710,
    "sequence": 10,
    "title": "李翰林",
    "author": "徐夤",
    "content": [
      "謫下三清列八仙，獲調羹鼎侍龍顏。吟開鎖闥窺天近，醉臥金鑾待詔閑。舊隱不歸劉備國，旅魂長寄謝公山。",
      "遺編往簡應飛去，散入祥雲瑞日間。"
    ]
  },
  {
    "volume": 710,
    "sequence": 11,
    "title": "聞長安庚子歲事",
    "author": "徐夤",
    "content": [
      "羽檄交馳觸冕旒，函關飛入鐵兜鍪。皇王去國未為恨，寰海失君方是憂。五色大雲凝蜀郡，幾般妖氣撲神州。",
      "唐堯縱禪乾坤位，不是重華莫謾求。"
    ]
  },
  {
    "volume": 710,
    "sequence": 12,
    "title": "公子行",
    "author": "徐夤",
    "content": [
      "十五轅門學控弦，六街騎馬去如煙。金多倍著牡丹價，發白未知章甫賢。有耳不聞經國事，拜官方買謝恩箋。",
      "相如謾說淩雲賦，四壁何曾有一錢。"
    ]
  },
  {
    "volume": 710,
    "sequence": 13,
    "title": "依韻贈嚴司直",
    "author": "徐夤",
    "content": [
      "曾轉雙蓬到玉京，宣尼恩奏樂卿名。歌殘白石扣牛角，賦換黃金愛馬卿。滄海二隅身漸老，太行千疊路難行。",
      "夫君才大官何小，堪恨人間事不平。"
    ]
  },
  {
    "volume": 710,
    "sequence": 14,
    "title": "傷前翰林楊左丞",
    "author": "徐夤",
    "content": [
      "飛上鼇頭侍玉皇，三台遺耀換餘光。人間搦管窮蒼頡，地上修文待卜商。真魄肯隨金石化，真風留伴蕙蘭香。",
      "皇天未啟升平運，不使伊皋相禹湯。"
    ]
  },
  {
    "volume": 710,
    "sequence": 15,
    "title": "日月無情",
    "author": "徐夤",
    "content": [
      "日月無情也有情，朝升夕沒照均平。雖催前代英雄死，還促後來賢聖生。三尺靈烏金借耀，一輪飛鏡水饒清。",
      "憑誰築斷東溟路，龍影蟬光免運行。"
    ]
  },
  {
    "volume": 710,
    "sequence": 16,
    "title": "新月",
    "author": "徐夤",
    "content": [
      "雲際嬋娟出又藏，美人腸斷拜金方。姮娥一隻眉先掃，織女三分鏡未光。珠箔寄鉤懸杳靄，白龍遺爪印穹蒼。",
      "更期十五圓明夜，與破陰霾照八荒。"
    ]
  },
  {
    "volume": 710,
    "sequence": 17,
    "title": "和尚書詠煙",
    "author": "徐夤",
    "content": [
      "無根無蒂結還融，曾觸嵐光徹底空。不散幾知離畢雨，欲飛須待落花風。玲瓏薄展蛟綃片，冪曆輕含鳳竹叢。",
      "瓊什捧來思舊隱，撲窗穿戶曉溟蒙。"
    ]
  },
  {
    "volume": 710,
    "sequence": 18,
    "title": "宮鶯",
    "author": "徐夤",
    "content": [
      "領得春光在帝家，早從深谷出煙霞。閑棲仙禁日邊柳，饑啄禦園天上花。睍睆只宜陪閣鳳，間關多是問宮娃。",
      "可憐鸚鵡矜言語，長閉雕籠歲月賒。"
    ]
  },
  {
    "volume": 710,
    "sequence": 19,
    "title": "鬢髮",
    "author": "徐夤",
    "content": [
      "鬢添華髮數莖新，羅雀門前絕故人。減食為緣疏五味，不眠非是守庚申。深園竹綠齊抽筍，古木蛇青自脫鱗。",
      "天地有爐長鑄物，濁泥遺塊待陶鈞。"
    ]
  },
  {
    "volume": 710,
    "sequence": 20,
    "title": "春入鯉湖",
    "author": "徐夤",
    "content": [
      "到來峭壁白雲齊，載酒春遊渡九溪。鐵嶂有樓霾欲墮，石門無鎖路還迷。湖頭鯉去轟雷在，樹杪猿啼落日低。",
      "回首浮生真幻夢，何如斯地傍幽棲。"
    ]
  },
  {
    "volume": 710,
    "sequence": 21,
    "title": "雙鷺",
    "author": "徐夤",
    "content": [
      "雙鷺雕籠昨夜開，月明飛出立庭隈。但教綠水池塘在，自有碧天鴻雁來。清韻叫霜歸島樹，素翎遺雪落漁台。",
      "何人為我追尋得，重勸溪翁酒一杯。"
    ]
  },
  {
    "volume": 710,
    "sequence": 22,
    "title": "鷓鴣",
    "author": "徐夤",
    "content": [
      "繡僕梅兼羽翼全，楚雞非瑞莫爭先。啼歸明月落邊樹，飛入百花深處煙。避燒幾曾遺遠岫，引雛時見飲晴川。",
      "荔枝初熟無人際，啄破紅苞墜野田。"
    ]
  },
  {
    "volume": 710,
    "sequence": 23,
    "title": "鷹",
    "author": "徐夤",
    "content": [
      "害物傷生性豈馴，且宜籠罩待知人。惟擒燕雀啖腥血，卻笑鸞皇啄翠筠。狡兔穴多非爾識，鳴鳩脰短罰君身。",
      "豪門不讀詩書者，走馬平原放玩頻。"
    ]
  },
  {
    "volume": 710,
    "sequence": 24,
    "title": "蝴蝶二首",
    "author": "徐夤",
    "content": [
      "縹緲青蟲脫殼微，不堪煙重雨霏霏。一枝穠豔留教住，幾處春風借與飛。防患每憂雞雀口，憐香偏繞綺羅衣。",
      "無情豈解關魂夢，莫信莊周說是非。",
      "拂綠穿紅麗日長，一生心事住春光。最嫌神女來行雨，愛伴西施去采香。風定只應攢蕊粉，夜寒長是宿花房。",
      "鳴蟬性分殊迂闊，空解三秋噪夕陽。"
    ]
  },
  {
    "volume": 710,
    "sequence": 25,
    "title": "郡侯坐上觀琉璃瓶中游魚",
    "author": "徐夤",
    "content": [
      "寶器一泓銀漢水，錦鱗才動即先知。似涵明月波寧隔，欲上輕冰律未移。薄霧罩來分咫尺，碧綃籠處較毫釐。",
      "文翁未得沈香餌，擬置金盤召左慈。"
    ]
  },
  {
    "volume": 710,
    "sequence": 26,
    "title": "剪刀",
    "author": "徐夤",
    "content": [
      "寶持多用繡為囊，雙日交加兩鬢霜。金匣掠平花翡翠，綠窗裁破錦鴛鴦。初栽連理枝猶短，誤綰同心帶不長。",
      "欲制縕袍先把看，質非紈綺愧銛鋩。"
    ]
  },
  {
    "volume": 710,
    "sequence": 27,
    "title": "紙被",
    "author": "徐夤",
    "content": [
      "文采鴛鴦罷合歡，細柔輕綴好魚箋。一床明月蓋歸夢，數尺白雲籠冷眠。披對勁風溫勝酒，擁聽寒雨暖於綿。",
      "赤眉豪客見皆笑，卻問儒生直幾錢。"
    ]
  },
  {
    "volume": 710,
    "sequence": 28,
    "title": "紙帳",
    "author": "徐夤",
    "content": [
      "幾笑文園四壁空，避寒深入剡藤中。誤懸謝守澄江練，自宿嫦娥白兔宮。幾疊玉山開洞壑，半岩春霧結房櫳。",
      "針羅截錦饒君侈，爭及蒙茸暖避風。"
    ]
  },
  {
    "volume": 710,
    "sequence": 29,
    "title": "貢餘秘色茶盞",
    "author": "徐夤",
    "content": [
      "捩翠融青瑞色新，陶成先得貢吾君。功剜明月染春水，輕旋薄冰盛綠雲。古鏡破苔當席上，嫩荷涵露別江濆。",
      "中山竹葉醅初發，多病那堪中十分。"
    ]
  },
  {
    "volume": 710,
    "sequence": 30,
    "title": "筍鞭",
    "author": "徐夤",
    "content": [
      "筇竹岩邊剔翠苔，錦江波冷洗瓊瑰。累累節轉蒼龍骨，寸寸珠聯巨蚌胎。須向廣場驅駔駿，莫從閑處撻駑駘。",
      "甯同晉帝環營日，拋賺中途後騎來。"
    ]
  },
  {
    "volume": 710,
    "sequence": 31,
    "title": "詠簾",
    "author": "徐夤",
    "content": [
      "素節輕盈珠影勻，何人巧思間成文。閑垂別殿風應度，半掩行宮麝欲熏。繡戶遠籠寒焰重，玉樓高掛曙光分。",
      "無情幾恨黃昏月，才到如鉤便墮雲。"
    ]
  },
  {
    "volume": 710,
    "sequence": 32,
    "title": "詠燈",
    "author": "徐夤",
    "content": [
      "分影由來恨不同，綠窗孤館兩何窮。熒煌短焰長疑暗，零落殘花旋委空。幾處隔簾愁夜雨，誰家當戶怯秋風。",
      "莫言明滅無多事，曾比人生一世中。"
    ]
  },
  {
    "volume": 710,
    "sequence": 33,
    "title": "詠扇",
    "author": "徐夤",
    "content": [
      "為發涼飆滿玉堂，每親襟袖便難忘。霜濃雪暗知何在，道契時來忽自揚。曾伴一樽臨小檻，幾遮殘日過回廊。",
      "漢宮如有秋風起，誰信班姬淚數行。"
    ]
  },
  {
    "volume": 710,
    "sequence": 34,
    "title": "詠筆二首",
    "author": "徐夤",
    "content": [
      "秦代將軍欲建功，截龍搜兔助英雄。用多誰念毛皆拔，拋卻更嫌心不中。史氏只應歸道直，江淹何獨偶靈通。",
      "班超握管不成事，投擲翻從萬里戎。",
      "君子三歸擅一名，秋毫雖細握非輕。軍書羽檄教誰錄，帝命王言待我成。勢健豈饒淝水陣，鋒銛還學歷山耕。",
      "毛幹時有何人潤，盡把燒焚恨始平。"
    ]
  },
  {
    "volume": 710,
    "sequence": 35,
    "title": "詠錢",
    "author": "徐夤",
    "content": [
      "多蓄多藏豈足論，有誰還議濟王孫。能於禍處翻為福，解向讎家買得恩。幾怪鄧通難免餓，須知夷甫不曾言。",
      "朝爭暮競歸何處，盡入權門與幸門。"
    ]
  },
  {
    "volume": 710,
    "sequence": 36,
    "title": "尚書筵中詠紅手帕",
    "author": "徐夤",
    "content": [
      "鶴綾三尺曉霞濃，送與東家二八容。羅帶繡裙輕好系，藕絲紅縷細初縫。別來拭淚遮桃臉，行去包香墜粉胸。",
      "無事把將纏皓腕，為君池上折芙蓉。"
    ]
  },
  {
    "volume": 710,
    "sequence": 37,
    "title": "尚書新造花箋",
    "author": "徐夤",
    "content": [
      "濃染紅桃二月花，只宜神筆縱龍蛇。淺澄秋水看雲母，碎擘輕苔間粉霞。寫賦好追陳後寵，題詩堪送竇滔家。",
      "使君即入金鑾殿，夜直無非草白麻。"
    ]
  },
  {
    "volume": 710,
    "sequence": 38,
    "title": "釣車",
    "author": "徐夤",
    "content": [
      "荻灣漁客巧妝成，硾鑄銀星一點輕。拋過碧江鸂鶒岸，軋殘金井轆轤聲。軸磨騂角冰光滑，輪卷春絲水面平。",
      "把向嚴灘尋轍跡，漁台基在輾難傾。"
    ]
  },
  {
    "volume": 710,
    "sequence": 39,
    "title": "柳",
    "author": "徐夤",
    "content": [
      "漠漠金條引線微，年年先翠報春歸。解籠飛靄延芳景，不逐亂花飄夕暉。啼鳥噪蟬堪悵望，舞煙搖水自因依。",
      "五株名顯陶家後，見說辭榮種者稀。"
    ]
  },
  {
    "volume": 710,
    "sequence": 40,
    "title": "愁",
    "author": "徐夤",
    "content": [
      "夜長偏覺漏聲遲，往往隨歌慘翠眉。黃葉落催砧杵日，子規啼破夢魂時。明妃去泣千行淚，蔡琰歸梳兩鬢絲。",
      "四皓入山招不得，無家歸客最堪欺。"
    ]
  },
  {
    "volume": 710,
    "sequence": 41,
    "title": "草",
    "author": "徐夤",
    "content": [
      "廢苑荒階伴綠苔，恩疏長信恨難開。姑蘇麋鹿食思食，楚澤王孫來不來。色嫩似將藍汁染，葉齊如把剪刀裁。",
      "燕昭沒後多卿士，千載流芳郭隗台。"
    ]
  },
  {
    "volume": 710,
    "sequence": 42,
    "title": "螢",
    "author": "徐夤",
    "content": [
      "月墜西樓夜影空，透簾穿幕達房櫳。流光堪在珠璣列，為火不生榆柳中。一一照通黃卷字，輕輕化出綠蕪叢。",
      "欲知應候何時節，六月初迎大暑風。"
    ]
  },
  {
    "volume": 710,
    "sequence": 43,
    "title": "水",
    "author": "徐夤",
    "content": [
      "火性何如水性柔，西來東出幾時休。莫言通海能通漢，雖解浮舟也覆舟。湘浦暮沈堯女怨，汾河秋泛漢皇愁。",
      "洪波激湍歸何處，二月桃花滿眼流。"
    ]
  },
  {
    "volume": 710,
    "sequence": 44,
    "title": "苔",
    "author": "徐夤",
    "content": [
      "印留麋鹿野禽蹤，岩壁漁磯幾處逢。金穀曉凝花影重，章華春映柳陰濃。石橋羽客遺前跡，陳閣才人沒舊容。",
      "歸去掃除階砌下，蘚痕殘綠一重重。"
    ]
  },
  {
    "volume": 710,
    "sequence": 45,
    "title": "曉",
    "author": "徐夤",
    "content": [
      "水盡銅龍滴漸微，景陽鐘動夢魂飛。潼關雞唱促歸騎，金殿燭殘求禦衣。窗下寒機猶自織，梁間棲燕欲雙飛。",
      "羲和晴聳扶桑轡，借與寰瀛看早暉。"
    ]
  },
  {
    "volume": 710,
    "sequence": 46,
    "title": "別",
    "author": "徐夤",
    "content": [
      "酒盡歌終問後期，泛萍浮梗不勝悲。東門匹馬夜歸處，南浦片帆飛去時。賦罷江淹吟更苦，詩成蘇武思何遲。",
      "可憐范陸分襟後，空折梅花寄所思。"
    ]
  },
  {
    "volume": 710,
    "sequence": 47,
    "title": "夜",
    "author": "徐夤",
    "content": [
      "日墜虞淵燭影開，沉沉煙霧壓浮埃。剡川雪滿子猷去，漢殿月生王母來。簷掛蛛絲應漸織，風吹螢火不成灰。",
      "愁人莫道何時旦，自有鐘鳴漏滴催。"
    ]
  },
  {
    "volume": 710,
    "sequence": 48,
    "title": "雨",
    "author": "徐夤",
    "content": [
      "引電隨龍密又輕，酒杯閑噀得嘉名。千山草木如雲暗，陸地波瀾接海平。灑竹幾添春睡重，滴簷偏遣夜愁生。",
      "陰妖冷孽成何怪，敢蔽高天日月明。"
    ]
  },
  {
    "volume": 710,
    "sequence": 49,
    "title": "萍",
    "author": "徐夤",
    "content": [
      "為實隨流瑞色新，泛風縈草護遊鱗。密行碧水澄涵月，澀滯輕橈去采蘋。比物何名腰下劍，無根堪並鏡中身。",
      "平湖春渚知何限，撥破閑投獨繭綸。"
    ]
  },
  {
    "volume": 710,
    "sequence": 50,
    "title": "恨",
    "author": "徐夤",
    "content": [
      "事與時違不自由，如燒如刺寸心頭。烏江項籍忍歸去，雁塞李陵長系留。燕國飛霜將破夏，漢宮紈扇豈禁秋。",
      "須知入骨難銷處，莫比人間取次愁。"
    ]
  },
  {
    "volume": 710,
    "sequence": 51,
    "title": "鴻",
    "author": "徐夤",
    "content": [
      "行如兄弟影連空，春去秋來燕不同。紫塞別當秋露白，碧山飛入暮霞紅。宣王德美周詩內，蘇武書傳漢苑中。",
      "況解銜蘆避弓箭，一聲歸唳楚天風。"
    ]
  },
  {
    "volume": 710,
    "sequence": 52,
    "title": "鶴",
    "author": "徐夤",
    "content": [
      "閬苑瑤台歲月長，一歸華表好增傷。新聲乍警初零露，折羽閑飛幾片霜。要伴神仙歸碧落，豈隨龜雁住方塘。",
      "三山頂上無人處，瓊樹堪巢不死鄉。"
    ]
  },
  {
    "volume": 710,
    "sequence": 53,
    "title": "鵲",
    "author": "徐夤",
    "content": [
      "神化難源瑞即開，雕陵毛羽出塵埃。香閨報喜行人至，碧漢填河織女回。明月解隨烏繞樹，青銅寧愧雀為台。",
      "瓊枝翠葉庭前植，從待翩翩去又來。"
    ]
  },
  {
    "volume": 710,
    "sequence": 54,
    "title": "霜",
    "author": "徐夤",
    "content": [
      "應節誰窮造化端，菊黃豺祭問應難。紅窗透出鴛衾冷，白草飛時雁塞寒。露結芝蘭瓊屑厚，日幹葵藿粉痕殘。",
      "世間無比催搖落，松竹何人肯更看。"
    ]
  },
  {
    "volume": 710,
    "sequence": 55,
    "title": "風",
    "author": "徐夤",
    "content": [
      "城上寒來思莫窮，土囊萍末兩難同。飄成遠浪江湖際，吹起暮塵京洛中。飛雪蕭條殘臘節，落花狼藉古行宮。",
      "春能和煦秋搖落，生殺還同造化功。"
    ]
  },
  {
    "volume": 710,
    "sequence": 56,
    "title": "帆",
    "author": "徐夤",
    "content": [
      "豈勞孤棹送行舟，輕過天涯勢未休。斷岸曉看殘月掛，遠灣寒背夕陽收。川平直可追飛箭，風健還能溯急流。",
      "幸遇濟川恩不淺，北溟東海更何愁。"
    ]
  },
  {
    "volume": 710,
    "sequence": 57,
    "title": "夢",
    "author": "徐夤",
    "content": [
      "月落燈前閉北堂，神魂交入杳冥鄉。文通毫管醒來異，武帝蘅蕪覺後香。傅說已征賢可輔，周公不見恨何長。",
      "生松十八年方應，通塞人間豈合忙。"
    ]
  },
  {
    "volume": 710,
    "sequence": 58,
    "title": "東",
    "author": "徐夤",
    "content": [
      "紫氣天元出故關，大明先照九垓間。鼇山海上秦娥去，鱸膾江邊齊掾還。青帝郊坰平似砥，主人階級峻如山。",
      "蟠桃樹在煙濤水，解凍風高未得攀。"
    ]
  },
  {
    "volume": 710,
    "sequence": 59,
    "title": "西",
    "author": "徐夤",
    "content": [
      "密雲郊外已回秋，日下崦嵫景懶收。秦帝城高堅似鐵，李斯書上曲如鉤。甯惟東嶽淩天秀，更有長庚瞰曙流。",
      "見說山傍偏出將，犬戎降盡複何愁。"
    ]
  },
  {
    "volume": 710,
    "sequence": 60,
    "title": "南",
    "author": "徐夤",
    "content": [
      "罩罩嘉魚憶此方，送君前浦恨難量。火山遠照蒼梧郡，銅柱高標碧海鄉。陸賈幾時來越島，三閭何日濯滄浪。",
      "鐘儀冠帶歸心阻，蝴蝶飛園萬草芳。"
    ]
  },
  {
    "volume": 710,
    "sequence": 61,
    "title": "北",
    "author": "徐夤",
    "content": [
      "雪滿湖天日影微，李君降虜失良時。窮溟駕浪鶤鵬化，極海寄書鴻雁遲。□□□來猶未啟，殘兵奔去杳難追。",
      "可憐燕穀花間晚，鄒律如何為一吹。"
    ]
  },
  {
    "volume": 710,
    "sequence": 62,
    "title": "雲",
    "author": "徐夤",
    "content": [
      "漠漠沉沉向夕暉，蒼梧巫峽兩相依。天心白日休空蔽，海上故山應自歸。似蓋好臨千乘載，如羅堪剪六銖衣。",
      "為霖須救蒼生旱，莫向西郊作雨稀。"
    ]
  },
  {
    "volume": 710,
    "sequence": 63,
    "title": "燕",
    "author": "徐夤",
    "content": [
      "從待銜泥濺客衣，百禽靈性比他稀。何嫌何恨秋須去，無約無期春自歸。雕鶚不容應不怪，棟樑相庇願相依。",
      "吳王宮女嬌相襲，合整雙毛預奮飛。"
    ]
  },
  {
    "volume": 710,
    "sequence": 64,
    "title": "蟬",
    "author": "徐夤",
    "content": [
      "寒鳴寧與眾蟲同，翼鬢緌冠豈道窮。殼蛻已從今日化，聲愁何似去年中。朝催籬菊花開露，暮促庭槐葉墜風。",
      "從此最能驚賦客，計居何處轉飛蓬。"
    ]
  },
  {
    "volume": 710,
    "sequence": 65,
    "title": "露",
    "author": "徐夤",
    "content": [
      "鶴鳴先警雁來天，洗竹沾花處處鮮。散彩幾當蟬飲際，凝光宜對蚌胎前。朝垂苑草煙猶重，夜滴宮槐月正圓。",
      "怵惕與霜同降日，蘋蘩思薦獨淒然。"
    ]
  },
  {
    "volume": 710,
    "sequence": 66,
    "title": "霞",
    "author": "徐夤",
    "content": [
      "天際何人濯錦歸，偏宜殘照與晨暉。流為洞府千年酒，化作靈山幾襲衣。野燒焰連殊赫奕，愁雲陰隔乍依稀。",
      "勞生願學長生術，餐盡紅桃上漢飛。"
    ]
  },
  {
    "volume": 710,
    "sequence": 67,
    "title": "蒲",
    "author": "徐夤",
    "content": [
      "濯秀盤根在碧流，紫茵含露向晴抽。編為細履隨君步，織作輕帆送客愁。疏葉稍為投餌釣，密叢還礙採蓮舟。",
      "鴛鴦鸂鶒多情甚，日日雙雙繞傍遊。"
    ]
  },
  {
    "volume": 710,
    "sequence": 68,
    "title": "泉",
    "author": "徐夤",
    "content": [
      "非鑿非疏出洞門，源深流嶮合還分。高成瀑布漱逋客，清入禦溝朝聖君。迸滴幾山穿破石，迅飛層嶠噴開雲。",
      "舊齋一帶連松竹，明月窗前枕上聞。"
    ]
  },
  {
    "volume": 710,
    "sequence": 69,
    "title": "煙",
    "author": "徐夤",
    "content": [
      "燎野焚林見所從，惹空橫水展形容。能滋甘雨隨車潤，不並行雲逐夢蹤。晴鳥回籠嘉樹薄，春亭嬌幕好花濃。",
      "有時片片風吹去，海碧山清過幾重。"
    ]
  },
  {
    "volume": 710,
    "sequence": 70,
    "title": "閑",
    "author": "徐夤",
    "content": [
      "不管人間是與非，白雲流水自相依。一瓢掛樹傲時代，五柳種門吟落暉。江上翠蛾遺佩去，岸邊紅袖採蓮歸。",
      "客星辭得漢光武，卻坐東江舊蘚磯。"
    ]
  },
  {
    "volume": 710,
    "sequence": 71,
    "title": "忙",
    "author": "徐夤",
    "content": [
      "雙競龍舟疾似風，一星球子兩明同。平吳破蜀三除裏，滅楚圖秦百戰中。春近杜鵑啼不斷，寒催歸雁去何窮。",
      "兵還失路旌旗亂，驚起紅塵似轉蓬。"
    ]
  },
  {
    "volume": 710,
    "sequence": 72,
    "title": "淚",
    "author": "徐夤",
    "content": [
      "發事牽情不自由，偶然惆悵即難收。已聞抱玉沾衣濕，見說迷途滿目流。滴盡綺筵紅燭暗，墜殘妝閣曉花羞。",
      "世間何處偏留得，萬點分明湘水頭。"
    ]
  },
  {
    "volume": 710,
    "sequence": 73,
    "title": "月",
    "author": "徐夤",
    "content": [
      "碧落誰分造化權，結霜凝雪作嬋娟。寒蟬若不開三穴，狡兔何從上九天。莫見團圓明處遠，須看灣曲鑒時偏。",
      "郤詵樹老堯蓂換，惆悵今年似去年。"
    ]
  }
]