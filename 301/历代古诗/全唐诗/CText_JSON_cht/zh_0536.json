[
  {
    "volume": 536,
    "sequence": 1,
    "title": "春早郡樓書事寄呈府中群公",
    "author": "許渾",
    "content": [
      "兩鬢垂絲發半霜，石城孤夢繞襄陽。鴛鴻幕裏蓮披檻，虎豹營中柳拂牆。畫舸欲行春水急，翠簾初卷暮山長。",
      "峴亭風起花千片，流入南湖盡日香。"
    ]
  },
  {
    "volume": 536,
    "sequence": 2,
    "title": "元處士自洛歸宛陵山居見示詹事相公餞行之什因贈",
    "author": "許渾",
    "content": [
      "紫霄峰下絕韋編，舊隱相如結襪前。月落尚留東合醉，風高還憶北窗眠。江城夜別瀟瀟雨，山檻晴歸漠漠煙。",
      "一頃豆花三頃竹，想應拋卻釣魚船。"
    ]
  },
  {
    "volume": 536,
    "sequence": 3,
    "title": "送元晝上人歸蘇州兼寄張厚二首",
    "author": "許渾",
    "content": [
      "自卜閒居荊水頭，感時相別思悠悠。一樽酒盡青山暮，千里書回碧樹秋。深巷久貧知寂寞，小詩多病尚風流。",
      "晝公此去應相問，為說沾巾憶舊遊。",
      "三年無事客吳鄉，南陌春園碧草長。共醉八門回畫舸，獨還三徑掩書堂。前山雨過池塘滿，小院秋歸枕簟涼。",
      "經歲別離心自苦，何堪黃葉落清漳。"
    ]
  },
  {
    "volume": 536,
    "sequence": 4,
    "title": "送陸拾遺東歸",
    "author": "許渾",
    "content": [
      "獨振儒風遇盛時，紫泥初降世人知。文章報主非無意，書劍還家素有期。秋寺臥雲移棹晚，暮江乘月落帆遲。",
      "東歸自是緣清興，莫比商山詠紫芝。"
    ]
  },
  {
    "volume": 536,
    "sequence": 5,
    "title": "湖南徐明府余之南鄰，久不還家，因題林館",
    "author": "許渾",
    "content": [
      "湘南官罷不歸來，高閣經年掩綠苔。魚溢池塘秋雨過，鳥還洲島暮潮回。階前石穩棋終局，窗外山寒酒滿杯。",
      "借問先生獨何處，一籬疏菊又花開。"
    ]
  },
  {
    "volume": 536,
    "sequence": 6,
    "title": "酬和杜侍禦",
    "author": "許渾",
    "content": [
      "花時曾省杜陵游，聞下書帷不舉頭。因過石城先訪戴，欲朝金闕暫依劉。征帆夜轉鸕鷀穴，騁騎春辭鸛雀樓。",
      "正把新詩望南浦，棹歌應是木蘭舟。"
    ]
  },
  {
    "volume": 536,
    "sequence": 7,
    "title": "酬河中杜侍禦重寄",
    "author": "許渾",
    "content": [
      "五色如絲下碧空，片帆還繞楚王宮。文章已變南山霧，羽翼應摶北海風。春雪預呈霜簡白，曉霞先染繡衣紅。",
      "十千沽酒留君醉，莫道歸心似轉蓬。"
    ]
  },
  {
    "volume": 536,
    "sequence": 8,
    "title": "寄獻三川守劉公",
    "author": "許渾",
    "content": [
      "三川歌頌徹咸秦，十二樓前侍從臣。休閉玉籠留鸑鷟，早開金埒縱麒麟。花深稚榻迎何客，月在膺舟醉幾人。",
      "自笑東風過寒食，茂陵寥落未知春。",
      "半年三度轉蓬居，錦帳心闌羨隼旟。老去自驚秦塞雁，病來先憶楚江魚。長聞季氏千金諾，更望劉公一紙書。",
      "春雪未晴春酒貴，莫教愁殺馬相如。"
    ]
  },
  {
    "volume": 536,
    "sequence": 9,
    "title": "送段覺之西蜀結婚",
    "author": "許渾",
    "content": [
      "詞賦名高身不閑，采衣如錦度函關。鏡中鸞影胡威去，劍外花歸衛玠還。秋浪遠侵黃鶴嶺，暮雲遙斷碧雞山。",
      "時人若問西遊客，心在重霄鬢欲斑。"
    ]
  },
  {
    "volume": 536,
    "sequence": 10,
    "title": "長慶寺遇常州阮秀才",
    "author": "許渾",
    "content": [
      "高閣晴軒對一峰，毗陵書客此相逢。晚收紅葉題詩遍，秋待黃花釀酒濃。山館日斜喧鳥雀，石潭波動戲魚龍。",
      "上方有路應知處，疏磬寒蟬樹幾重。"
    ]
  },
  {
    "volume": 536,
    "sequence": 11,
    "title": "贈閑師",
    "author": "許渾",
    "content": [
      "近日高僧更有誰，宛陵山下遇閑師。東林共許三乘學，南國爭傳五字詩。初到庾樓紅葉墜，夜投蕭寺碧雲隨。",
      "秋江莫惜題佳句，正是磷磷見底時。"
    ]
  },
  {
    "volume": 536,
    "sequence": 12,
    "title": "東游留別李叢秀才",
    "author": "許渾",
    "content": [
      "煩君沽酒強登樓，罷唱離歌說遠遊。文字豈勞諸子重，風塵多幸故人憂。數程山路長侵夜，千里家書動隔秋。",
      "起憑欄幹各垂淚，又驅羸馬向東州。"
    ]
  },
  {
    "volume": 536,
    "sequence": 13,
    "title": "竹林寺別友人",
    "author": "許渾",
    "content": [
      "騷人吟罷起鄉愁，暗覺年華似水流。花滿謝城傷共別，蟬鳴蕭寺喜同遊。前山月落杉松晚，深夜風清枕簟秋。",
      "明日分襟又何處，江南江北路悠悠。"
    ]
  },
  {
    "volume": 536,
    "sequence": 14,
    "title": "送處士武君歸章洪山居",
    "author": "許渾",
    "content": [
      "形影無群消息沉，登聞三擊血沾襟。皇綱一日開冤氣，青史千年重壯心。卻望烏台春樹老，獨歸蝸舍暮雲深。",
      "他時縱有征書至，雪滿空山不可尋。"
    ]
  },
  {
    "volume": 536,
    "sequence": 15,
    "title": "題義女亭",
    "author": "許渾",
    "content": [
      "身沒蘭閨道日明，郭南尋得舊池亭。詩人愁立暮山碧，賈客怨離秋草青。四望月沉疑掩鏡，兩簷花動認收屏。",
      "至今鄉里風猶在，借問誰傳義女銘。"
    ]
  },
  {
    "volume": 536,
    "sequence": 16,
    "title": "吳門送振武李從事",
    "author": "許渾",
    "content": [
      "晚促離筵醉玉缸，伊州一曲淚雙雙。欲攜刀筆從新幕，更宿煙霞別舊窗。胡馬近秋侵紫塞，吳帆乘月下清江。",
      "嫖姚若許傳書檄，坐築三城看受降。"
    ]
  },
  {
    "volume": 536,
    "sequence": 17,
    "title": "郊居春日有懷府中諸公並柬王兵曹",
    "author": "許渾",
    "content": [
      "欲學漁翁釣艇新，濯纓猶惜九衢塵。花前更謝依劉客，雪後空懷訪戴人。僧舍覆棋消白日，市樓賒酒過青春。",
      "一山桃杏同時發，誰似東風不厭貧。"
    ]
  },
  {
    "volume": 536,
    "sequence": 18,
    "title": "同韋少尹傷故衛尉李少卿",
    "author": "許渾",
    "content": [
      "客醉更長樂未窮，似知身世一宵空。香街寶馬嘶殘月，暖閣佳人哭曉風。未卷繡筵朱閣上，已開塵席畫屏中。",
      "何須更賦山陽笛，寒月沉西水向東。"
    ]
  },
  {
    "volume": 536,
    "sequence": 19,
    "title": "舟行早發廬陵郡郭寄滕郎中",
    "author": "許渾",
    "content": [
      "楚客停橈太守知，露凝丹葉自秋悲。蟹螯只恐相如渴，鱸鱠應防曼倩饑。風卷曙雲飄角遠，雨昏寒浪掛帆遲。",
      "離心更羨高齋夕，巫峽花深醉玉卮。"
    ]
  },
  {
    "volume": 536,
    "sequence": 20,
    "title": "聞邊將劉皋無辜受戮",
    "author": "許渾",
    "content": [
      "外監多假帝王尊，威脅偏裨勢不存。才許誓心安玉壘，已傷傳首動金門。三千客裏寧無義，五百人中必有恩。",
      "卻賴漢庭多烈士，至今猶自伏蒲輪。"
    ]
  },
  {
    "volume": 536,
    "sequence": 21,
    "title": "送薛秀才南游",
    "author": "許渾",
    "content": [
      "姑蘇城外柳初凋，同上江樓更寂寥。繞壁舊詩塵漠漠，對窗寒竹雨瀟瀟。憐君別路隨秋雁，盡我離觴任晚潮。",
      "從此草玄應有處，白雲青嶂一相招。"
    ]
  },
  {
    "volume": 536,
    "sequence": 22,
    "title": "夜歸孤山寺卻寄盧郎中",
    "author": "許渾",
    "content": [
      "青山有志路猶賒，心在琴書自憶家。醉別庾樓山色曉，夜歸蕭寺月光斜。落帆露濕回塘柳，別院風驚滿地花。",
      "他日此身須報德，莫言空愛舊煙霞。"
    ]
  },
  {
    "volume": 536,
    "sequence": 23,
    "title": "贈桐廬房明府先輩",
    "author": "許渾",
    "content": [
      "帝城春榜謫靈仙，四海聲華二十年。闕下書功無後輩，卷中文字掩前賢。官閑每喜江山靜，道在甯憂雨露偏。",
      "自笑小儒非一鶚，亦趨門屏冀相憐。"
    ]
  },
  {
    "volume": 536,
    "sequence": 24,
    "title": "甘露寺感事貽同志",
    "author": "許渾",
    "content": [
      "雲蔽長安路更賒，獨隨漁艇老天涯。青山盡日尋黃絹，滄海經年夢絳紗。雪憤有期心自壯，報恩無處發先華。",
      "東堂舊侶勤書劍，同出膺門是一家。"
    ]
  },
  {
    "volume": 536,
    "sequence": 25,
    "title": "泛溪夜回寄道玄上人",
    "author": "許渾",
    "content": [
      "南郭煙光異世間，碧桃紅杏水潺潺。猿來近嶺獼猴散，魚下深潭翡翠閑。猶阻晚風停桂楫，欲乘春月訪松關。",
      "幾回策杖終難去，洞口雲歸不見山。"
    ]
  },
  {
    "volume": 536,
    "sequence": 26,
    "title": "客至",
    "author": "許渾",
    "content": [
      "得路逢津更俊才，可憐鞍馬照春來。殘花幾日小齋閉，大笑一聲幽抱開。袖拂碧溪寒繚繞，冠欹紅樹晚徘徊。",
      "相逢少別更堪恨，何必秋風江上臺。"
    ]
  },
  {
    "volume": 536,
    "sequence": 27,
    "title": "經李給事舊居",
    "author": "許渾",
    "content": [
      "歸作儒翁出致君，故山誰複有遺文。漢庭使氣摧張禹，楚國懷憂送範雲。楓葉暗時迷舊宅，芳花落處認荒墳。",
      "朱弦一奏沉湘怨，風起寒波日欲曛。"
    ]
  },
  {
    "volume": 536,
    "sequence": 28,
    "title": "新興道中",
    "author": "許渾",
    "content": [
      "芙蓉村步失官金，折獄無功不可尋。初掛海帆逢歲暮，卻開山館值春深。波渾未辨魚龍跡，霧暗寧知蚌鷸心。",
      "夜榜歸舟望漁火，一溪風雨兩岩陰。"
    ]
  },
  {
    "volume": 536,
    "sequence": 29,
    "title": "下第有懷親友",
    "author": "許渾",
    "content": [
      "萬山晴雪九衢塵，何處風光寄夢頻。花盛庾園攜酒客，草深顏巷讀書人。征帆又過湘南月，旅館還悲渭水春。",
      "無限別情多病後，杜陵寥落在漳濱。"
    ]
  },
  {
    "volume": 536,
    "sequence": 30,
    "title": "中秋夕寄大樑劉尚書",
    "author": "許渾",
    "content": [
      "汴人迎拜洛人留，虎豹旌旗擁碧油。刁鬥嚴更軍耳目，戈鋋長控國咽喉。柳營出號風生纛，蓮幕題詩月上樓。",
      "應念散郎千裏外，去年今夜醉蘭舟。"
    ]
  },
  {
    "volume": 536,
    "sequence": 31,
    "title": "臥病",
    "author": "許渾",
    "content": [
      "寒窗燈盡月斜暉，佩馬朝天獨掩扉。清露已凋秦塞柳，白雲空長越山薇。病中送客難為別，夢裏還家不當歸。",
      "惟有寄書書未得，臥聞燕雁向南飛。"
    ]
  },
  {
    "volume": 536,
    "sequence": 32,
    "title": "殘雪",
    "author": "許渾",
    "content": [
      "憶昨新春霰雪飛，階前簷上鬥寒姿。狂風送在竹深處，隔日未消花發時。輕壓嫩蔬旁出土，冷沖幽鳥別尋枝。",
      "晚來又喜登樓見，一曲高歌和者誰。"
    ]
  },
  {
    "volume": 536,
    "sequence": 33,
    "title": "和常秀才寄簡歸州鄭使君借猿",
    "author": "許渾",
    "content": [
      "謝守攜猿東路長，嫋藤穿竹似瀟湘。碧山初暝嘯秋月，紅樹生寒啼曉霜。陌上楚人皆駐馬，裏中巴客半歸鄉。",
      "心知欲借南遊侶，未到三聲恐斷腸。"
    ]
  },
  {
    "volume": 536,
    "sequence": 34,
    "title": "送人之任邛州",
    "author": "許渾",
    "content": [
      "綠發監州丹府歸，還家樂事我先知。群童竹馬交迎日，二老蘭觴初見時。黃卷新書芸委積，青山舊路菊離披。",
      "亨衢自有橫飛勢，便到西垣視訓辭。"
    ]
  },
  {
    "volume": 536,
    "sequence": 35,
    "title": "和河南楊少尹奉陪薛司空石筍詩",
    "author": "許渾",
    "content": [
      "暖溪寒井碧岩前，謝傅賓朋盛綺筵。雲斷石峰高並筍，日臨山勢遠開蓮。閑留幢節低春水，醉擁笙歌出暮煙。",
      "聞道詩成歸已夕，柳風花露月初圓。"
    ]
  },
  {
    "volume": 536,
    "sequence": 36,
    "title": "獻鄜坊丘常侍",
    "author": "許渾",
    "content": [
      "詔選將軍護北戎，身騎白馬臂彤弓。柳營遠識金貂貴，榆塞遙知玉帳雄。秋檻鼓鼙驚朔雪，曉階旗纛起邊風。",
      "蓬萊每望平安火，應奏班超定遠功。"
    ]
  },
  {
    "volume": 536,
    "sequence": 37,
    "title": "寄當塗李遠",
    "author": "許渾",
    "content": [
      "賦擬相如詩似陶，雲陽煙月又同袍。車前驥病駑駘逸，架上鷹閑鳥雀高。舊日樂貧能飲水，他時隨俗願餔糟。",
      "不須倚向青山住，詠雪題詩用意勞。"
    ]
  },
  {
    "volume": 536,
    "sequence": 38,
    "title": "和崔大夫新廣北樓登眺",
    "author": "許渾",
    "content": [
      "北望高樓夏亦寒，山重水闊接長安。修梁暗換丹楹小，疏牖全開彩檻寬。風卷浮雲披睥睨，露涼明月墜闌幹。",
      "庾公戀闕懷鄉處，目送歸帆下遠灘。"
    ]
  },
  {
    "volume": 536,
    "sequence": 39,
    "title": "送客自兩河歸江南",
    "author": "許渾",
    "content": [
      "兩河庶事已堪傷，南客秋歸路更長。台畔古松悲魏帝，苑邊修竹吊梁王。山行露變茱萸色，水宿風披菡萏香。",
      "遙羨落帆逢舊友，綠蛾青鬢醉橫塘。"
    ]
  },
  {
    "volume": 536,
    "sequence": 40,
    "title": "題陸侍禦林亭",
    "author": "許渾",
    "content": [
      "野水通池石疊台，五營無事隱雄才。松齋下馬書千卷，蘭舫逢人酒一杯。寒樹雪晴紅豔吐，遠山雲曉翠光來。",
      "定知別後無多日，海柳江花次第開。"
    ]
  },
  {
    "volume": 536,
    "sequence": 41,
    "title": "泊蒜山津聞東林寺光儀上人物故",
    "author": "許渾",
    "content": [
      "雲齋曾宿借方袍，因說浮生大夢勞。言下是非齊虎尾，宿來榮辱比鴻毛。孤舟千棹水猶闊，寒殿一燈夜更高。",
      "明日東林有誰在，不堪秋磬拂煙濤。"
    ]
  },
  {
    "volume": 536,
    "sequence": 42,
    "title": "春日思舊游寄南徐從事劉三複",
    "author": "許渾",
    "content": [
      "風暖曲江花半開，忽思京口共銜杯。湘潭雲盡暮山出，巴蜀雪消春水來。懷玉尚悲迷楚塞，捧金猶羨樂燕台。",
      "薊門高處極歸思，隴雁北飛雙燕回。"
    ]
  },
  {
    "volume": 536,
    "sequence": 43,
    "title": "郊園秋日寄洛中友人",
    "author": "許渾",
    "content": [
      "楚水西來天際流，感時傷別思悠悠。一尊酒盡青山暮，萬里書回碧樹秋。日落遠波驚宿雁，風吹輕浪起眠鷗。",
      "嵩陽親友如相問，潘嶽閒居欲白頭。"
    ]
  },
  {
    "volume": 536,
    "sequence": 44,
    "title": "送杜秀才歸桂林",
    "author": "許渾",
    "content": [
      "桂州南去與誰同，處處山連水自通。兩岸曉霞千里草，半帆斜日一江風。瘴雨欲來楓樹黑，火雲初起荔枝紅。",
      "愁君路遠銷年月，莫滯三湘五嶺中。"
    ]
  },
  {
    "volume": 536,
    "sequence": 45,
    "title": "春雨舟中次和橫江裴使君見迎李趙二秀才同來因書四韻兼寄江南",
    "author": "許渾",
    "content": [
      "芳草渡頭微雨時，萬株楊柳拂波垂。蒲根水暖雁初落，梅徑香寒蜂未知。詞客倚風吹暗淡，使君回馬濕旌旗。",
      "江南仲蔚多情調，悵望青雲幾首詩。"
    ]
  },
  {
    "volume": 536,
    "sequence": 46,
    "title": "東陵赴京道病東歸寓居開元寺寄盧員外宋魏二先輩",
    "author": "許渾",
    "content": [
      "西風吹雨雁初時，病寄僧齋罷獻書。萬里咸秦勞我馬，四鄰松桂憶吾廬。滄洲有約心還靜，青漢無媒跡自疏。",
      "不是醉眠愁不散，莫言琴酒學相如。"
    ]
  },
  {
    "volume": 536,
    "sequence": 47,
    "title": "聞開江宋相公申錫下世二首",
    "author": "許渾",
    "content": [
      "權門陰奏奪移才，馹騎如星墮峽來。晁氏有恩忠作禍，賈生無罪直為災。貞魂誤向崇山歿，冤氣疑從汨水回。",
      "畢竟功成何處是，五湖雲月一帆開。",
      "月落湘潭棹不喧，玉杯瑤瑟奠蘋蘩。誰能力制乘時鶴，自取機沉在檻猿。位極乾坤三事貴，謗興華夏一夫冤。",
      "宵衣旰食明天子，日伏青蒲不敢言。"
    ]
  },
  {
    "volume": 536,
    "sequence": 48,
    "title": "贈所知",
    "author": "許渾",
    "content": [
      "因釣鱸魚住浙河，掛帆千里亦相過。茅簷夜醉平階月，蘭棹春歸拍岸波。湖日似陰鼉鼓響，海雲才起蜃樓多。",
      "明時又作閒居賦，誰薦東門策四科。"
    ]
  },
  {
    "volume": 536,
    "sequence": 49,
    "title": "謝人贈鞭",
    "author": "許渾",
    "content": [
      "蜀國名鞭見惠稀，駑駘從此長光輝。獨根擁腫來雲岫，紫陌提攜在繡衣。幾度拂花香裏過，也曾敲鐙月中歸。",
      "莫言三尺長無用，百萬軍中要指揮。"
    ]
  },
  {
    "volume": 536,
    "sequence": 50,
    "title": "早秋寄劉尚書",
    "author": "許渾",
    "content": [
      "天生心識富人侯，將相門中第一流。旗纛早開擒虎帳，戈鋋初發斬鯨舟。柳營書號海山暝，菌閣賦詩江樹秋。",
      "昨夜雨涼今夜月，笙歌應醉最高樓。"
    ]
  },
  {
    "volume": 536,
    "sequence": 51,
    "title": "及第後春情",
    "author": "許渾",
    "content": [
      "世間得意是春風，散誕經過觸處通。細搖柳臉牽長帶，慢撼桃株舞碎紅。也從吹幌驚殘夢，何處飄香別故叢。",
      "猶以西都名下客，今年一月始相逢。"
    ]
  },
  {
    "volume": 536,
    "sequence": 52,
    "title": "歸長安",
    "author": "許渾",
    "content": [
      "三年何處淚汍瀾，白帝城邊曉角殘。非是無心戀巫峽，自緣□臂到長安。黔江水暖還曾飲，楚岫雲深不識寒。",
      "大抵莫教聞雨後，此時腸斷不應難。"
    ]
  },
  {
    "volume": 536,
    "sequence": 53,
    "title": "經古行宮",
    "author": "許渾",
    "content": [
      "台閣參差倚太陽，年年花發滿山香。重門勘鎖青春晚，深院垂簾白晝長。草色芊綿侵禦路，泉聲嗚咽繞宮牆。",
      "先皇一去無回駕，紅粉雲鬟空斷腸。"
    ]
  },
  {
    "volume": 536,
    "sequence": 54,
    "title": "秋晚懷茅山石涵村舍",
    "author": "許渾",
    "content": [
      "十畝山田近石涵，村居風俗舊曾諳。簾前白艾驚春燕，籬上青桑待晚蠶。雲暖採茶來嶺北，月明沽酒過溪南。",
      "陵陽秋盡多歸思，紅樹蕭蕭覆碧潭。"
    ]
  },
  {
    "volume": 536,
    "sequence": 55,
    "title": "貴游",
    "author": "許渾",
    "content": [
      "朝回佩馬早淒淒，年少恩深衛霍齊。斧鉞舊威龍塞北，池台新賜鳳城西。門通碧樹開金鎖，樓對青山倚玉梯。",
      "南陌行人盡回首，笙歌一曲暮雲低。"
    ]
  },
  {
    "volume": 536,
    "sequence": 56,
    "title": "贈別",
    "author": "許渾",
    "content": [
      "眼前迎送不曾休，相續輪蹄似水流。門外若無南北路，人間應免別離愁。蘇秦六印歸何日，潘岳雙毛去值秋。",
      "莫怪分襟銜淚語，十年耕釣憶滄洲。"
    ]
  },
  {
    "volume": 536,
    "sequence": 57,
    "title": "秋夜與友人宿",
    "author": "許渾",
    "content": [
      "楚國同遊過十霜，萬重心事幾堪傷。蒹葭露白蓮塘淺，砧杵夜清河漢涼。雲外山川歸夢遠，天涯岐路客愁長。",
      "寒城欲曉聞吹笛，猶臥東軒月滿床。"
    ]
  },
  {
    "volume": 536,
    "sequence": 58,
    "title": "將赴京留贈僧院",
    "author": "許渾",
    "content": [
      "九衢塵土遞追攀，馬跡軒車日暮間。玄發盡驚為客換，白頭曾見幾人閑。空悲浮世雲無定，多感流年水不還。",
      "謝卻從前受恩地，歸來依止叩禪關。"
    ]
  },
  {
    "volume": 536,
    "sequence": 59,
    "title": "寄湘中友人",
    "author": "許渾",
    "content": [
      "莫戀醉鄉迷酒杯，流年長怕老年催。西陵水闊魚難到，南國路遙書未回。匹馬計程愁日盡，一蟬何事引秋來。",
      "相如已定題橋志，江上無由夢釣台。"
    ]
  },
  {
    "volume": 536,
    "sequence": 60,
    "title": "江上逢友人",
    "author": "許渾",
    "content": [
      "故國歸人酒一杯，暫停蘭棹共徘徊。村連三峽暮雲起，潮送九江寒雨來。已作相如投賦計，還憑殷浩寄書回。",
      "到時若見東籬菊，為問經霜幾度開。"
    ]
  },
  {
    "volume": 536,
    "sequence": 61,
    "title": "金谷懷古",
    "author": "許渾",
    "content": [
      "淒涼遺跡洛川東，浮世榮枯萬古同。桃李香銷金穀在，綺羅魂斷玉樓空。往年人事傷心外，今日風光屬夢中。",
      "□□□□□□□，□□□□□□□。"
    ]
  },
  {
    "volume": 536,
    "sequence": 62,
    "title": "經行廬山東林寺",
    "author": "許渾",
    "content": [
      "離魂斷續楚江壖，葉墜初紅十月天。紫陌事多難數悉，青山長在好閑眠。方趨上國期幹祿，未得空堂學坐禪。",
      "他歲若教如範蠡，也應須入五湖煙。"
    ]
  },
  {
    "volume": 536,
    "sequence": 63,
    "title": "途中逢故人，話西山讀書早曾遊覽",
    "author": "許渾",
    "content": [
      "西岩曾到讀書堂，穿竹行沙十裏強。湖上夢餘波灩灩，嶺頭愁斷路茫茫。經過事寄煙霞遠，名利塵隨日月長。",
      "莫道少年頭不白，君看潘嶽幾莖霜。"
    ]
  },
  {
    "volume": 536,
    "sequence": 64,
    "title": "將赴京題陵陽王氏水居",
    "author": "許渾",
    "content": [
      "簾卷平蕪接遠天，暫寬行役到尊前。是非境裏有閑日，榮辱塵中無了年。山簇暮雲千野雨，江分秋水九條煙。",
      "馬蹄不道貪西去，爭向一聲高樹蟬。"
    ]
  },
  {
    "volume": 536,
    "sequence": 65,
    "title": "冬日五浪館水亭懷別",
    "author": "許渾",
    "content": [
      "蘆荻花多觸處飛，獨憑虛檻雨微微。寒林葉落鳥巢出，古渡浪高魚艇稀。雲抱四山終日在，草荒三徑幾時歸。",
      "江城向暝東風急，一半鄉愁聞擣衣。"
    ]
  },
  {
    "volume": 536,
    "sequence": 66,
    "title": "送別",
    "author": "許渾",
    "content": [
      "溪邊楊柳色參差，攀折年年贈別離。一片風帆望已極，三湘煙水返何時。多緣去棹將愁遠，猶倚危樓欲下遲。",
      "莫殢酒杯閑過日，碧雲深處是佳期。"
    ]
  },
  {
    "volume": 536,
    "sequence": 67,
    "title": "寄遠",
    "author": "許渾",
    "content": [
      "兩葉愁眉愁不開，獨含惆悵上層台。碧雲空斷雁行處，紅葉已凋人未來。塞外音書無信息，道傍車馬起塵埃。",
      "功名待寄淩煙閣，力盡遼城不肯回。"
    ]
  },
  {
    "volume": 536,
    "sequence": 68,
    "title": "新柳",
    "author": "許渾",
    "content": [
      "無力搖風曉色新，細腰爭妒看來頻。綠陰未覆長堤水，金穗先迎上苑春。幾處傷心懷遠路，一枝和日送行塵。",
      "東□門外多離別，愁殺朝朝暮暮人。"
    ]
  },
  {
    "volume": 536,
    "sequence": 69,
    "title": "旅懷作",
    "author": "許渾",
    "content": [
      "促促因吟晝短詩，朝驚穠色暮空枝。無情春色不長久，有限年光多盛衰。往事只應隨夢裏，勞生何處是閒時。",
      "眼前擾擾日一日，暗送白頭人不知。"
    ]
  },
  {
    "volume": 536,
    "sequence": 70,
    "title": "雁",
    "author": "許渾",
    "content": [
      "萬里銜蘆別故鄉，雲飛水宿向瀟湘。數聲孤枕堪垂淚，幾處高樓欲斷腸。度日翩翩斜避影，臨風一一直成行。",
      "年年辛苦來衡嶽，羽翼摧殘隴塞霜。"
    ]
  },
  {
    "volume": 536,
    "sequence": 71,
    "title": "出關",
    "author": "許渾",
    "content": [
      "朝纓初解佐江濱，麋鹿心知自有群。漢囿獵稀慵獻賦，楚山耕早任移文。臥歸漁浦月連海，行望鳳城花隔雲。",
      "關吏不須迎馬笑，去時無意學終軍。"
    ]
  },
  {
    "volume": 536,
    "sequence": 72,
    "title": "寄房千里博士",
    "author": "許渾",
    "content": [
      "春風白馬紫絲韁，正值蠶眠未采桑。五夜有心隨暮雨，百年無節待秋霜。重尋繡帶朱藤合，更認羅裙碧草長。",
      "為報西遊減離恨，阮郎才去嫁劉郎。"
    ]
  }
]