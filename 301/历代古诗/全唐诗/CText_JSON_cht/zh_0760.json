[
  {
    "volume": 760,
    "sequence": 1,
    "title": "寄禪月大師",
    "author": "周庠",
    "content": [
      "昨日塵遊到幾家，就中偏省近宣麻。水田鋪座時移畫，金地譚空說盡沙。傍竹欲添犀浦石，栽松更碾味江茶。",
      "有時撚得休公卷，倚柱閑吟見落霞。"
    ]
  },
  {
    "volume": 760,
    "sequence": 2,
    "title": "寄禪月大師",
    "author": "張格",
    "content": [
      "龍華咫尺斷來音，日夕空馳詠德心。禪月字清師號別，壽春詩古帝恩深。畫成羅漢驚三界，書似張顛直萬金。",
      "莫倚名高忘故舊，曉晴閒步一相尋。"
    ]
  },
  {
    "volume": 760,
    "sequence": 3,
    "title": "贈禪月大師",
    "author": "王鍇",
    "content": [
      "長愛吾師性自然，天心白月水中蓮。神通力遍恒沙外，詩句名高八米前。尋訪不聞朝振錫，修行唯說夜安禪。",
      "太平時節俱無事，莫惜時來話草玄。"
    ]
  },
  {
    "volume": 760,
    "sequence": 4,
    "title": "奉詔賦蜀主降唐",
    "author": "牛希濟",
    "content": [
      "滿城文武欲朝天，不覺鄰師犯塞煙。唐主再懸新日月，蜀王難保舊山川。非幹將相扶持拙，自是君臣數盡年。",
      "古往今來亦如此，幾曾歡笑幾潸然。"
    ]
  },
  {
    "volume": 760,
    "sequence": 5,
    "title": "蜀馱引",
    "author": "馮涓",
    "content": [
      "昂藏大步蠶叢國，曲頸微伸高九尺。",
      "卓女窺窗莫我知，嚴仙據案何曾識。",
      "自古皆傳蜀道難，爾何能過拔蛇山。",
      "忽驚登得雞翁磧，又恐礙著鹿頭關。"
    ]
  },
  {
    "volume": 760,
    "sequence": 6,
    "title": "句",
    "author": "馮涓",
    "content": [
      "不隨俗物皆成土，只待良時卻補天。（《題支機石》，見《紀事》）",
      "釜魚化作池中物，木履浮為天際船。"
    ]
  },
  {
    "volume": 760,
    "sequence": 7,
    "title": "從幸秦川賦鷙獸詩",
    "author": "李浩弼",
    "content": [
      "岩下年年自寢訛，生靈餐盡意如何。爪牙眾後民隨減，溪壑深來骨已多。天子紀綱猶被弄，客人窮獨固難過。",
      "長途莫怪無人跡，盡被山王棱殺他。"
    ]
  },
  {
    "volume": 760,
    "sequence": 8,
    "title": "批子弟理舊居狀",
    "author": "楊玢",
    "content": [
      "四鄰侵我我從伊，畢竟須思未有時。",
      "試上含元殿基望，秋風秋草正離離。"
    ]
  },
  {
    "volume": 760,
    "sequence": 9,
    "title": "登慈恩寺塔",
    "author": "楊玢",
    "content": [
      "紫雲樓下曲江平，鴉噪殘陽麥隴青。",
      "莫上慈恩最高處，不堪看又不堪聽。"
    ]
  },
  {
    "volume": 760,
    "sequence": 10,
    "title": "遣歌妓",
    "author": "楊玢",
    "content": [
      "垂老無端用意乖，誰知道侶厭清齋。",
      "如今又采蘼蕪去，辜負張君繡靸鞋。"
    ]
  },
  {
    "volume": 760,
    "sequence": 11,
    "title": "和題劍門",
    "author": "韓昭",
    "content": [
      "閉關防老寇，孰敢振威棱。險固疑天設，山河自古憑。",
      "三川奚所賴，雙劍最堪矜。鳥道微通處，煙霞鎖百層。"
    ]
  },
  {
    "volume": 760,
    "sequence": 12,
    "title": "從幸秦川過白衛獻詩",
    "author": "韓昭",
    "content": [
      "吾王巡狩為安邊，此去秦亭尚數千。夜照路岐山店火，曉通消息戍瓶煙。為雲巫峽雖神女，跨鳳秦樓是謫仙。",
      "八駿似龍人似虎，何愁飛過大漫天。"
    ]
  },
  {
    "volume": 760,
    "sequence": 13,
    "title": "記皂江墮水事",
    "author": "楊鼎夫",
    "content": [
      "青城山峭皂江寒，欲度當時作等閒。棹逆狂風趨近岸，舟逢怪石碎前灣。手攜弱杖倉皇處，命出洪濤頃刻間。",
      "今日深恩無以報，令人羞記雀銜環。"
    ]
  },
  {
    "volume": 760,
    "sequence": 14,
    "title": "題張道隱太山祠畫龍",
    "author": "蔣貽恭",
    "content": [
      "世人空解競丹青，惟子通玄得墨靈。應有鬼神看下筆，豈無風雨助成形。威疑噴浪歸滄海，勢欲拏雲上杳冥。",
      "靜閉綠堂深夜後，曉來簾幕似聞腥。"
    ]
  },
  {
    "volume": 760,
    "sequence": 15,
    "title": "詠蠶",
    "author": "蔣貽恭",
    "content": [
      "辛勤得繭不盈筐，燈下繅絲恨更長。",
      "著處不知來處苦，但貪衣上繡鴛鴦。"
    ]
  },
  {
    "volume": 760,
    "sequence": 16,
    "title": "漁父歌三首",
    "author": "李珣",
    "content": [
      "水接衡門十裏餘，信船歸去臥看書。",
      "輕爵祿，慕玄虛，莫道漁人只為魚。",
      "避世垂綸不記年，官高爭得似君閑。",
      "傾白酒，對青山，笑指柴門待月還。",
      "棹警鷗飛水濺袍，影侵潭面柳垂絛。",
      "終日醉，絕塵勞，曾見錢塘八月濤。"
    ]
  },
  {
    "volume": 760,
    "sequence": 17,
    "title": "感禿鶖潛吟",
    "author": "顧夐",
    "content": [
      "昔日曾看瑞應圖，萬般祥瑞不如無。",
      "摩訶池上分明見，仔細看來是那鶘。"
    ]
  },
  {
    "volume": 760,
    "sequence": 18,
    "title": "與杜光庭",
    "author": "張令問",
    "content": [
      "試問朝中為宰相，何如林下作神仙。",
      "一壺美酒一爐藥，飽聽松風白晝眠。"
    ]
  }
]