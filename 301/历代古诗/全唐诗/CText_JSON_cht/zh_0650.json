[
  {
    "volume": 650,
    "sequence": 1,
    "title": "元日",
    "author": "方幹",
    "content": [
      "晨雞兩遍報更闌，刁鬥無聲曉漏幹。暖日映山調正氣，東風入樹舞殘寒。軒車欲識人間感，獻歲須來帝裏看。",
      "才酌屠蘇定年齒，坐中惟笑鬢毛斑。"
    ]
  },
  {
    "volume": 650,
    "sequence": 2,
    "title": "別從兄郜",
    "author": "方幹",
    "content": [
      "展翅開帆只待風，吹噓成事古今同。已呼斷雁歸行裏，全勝枯鱗在轍中。若許死前恩少報，終期言下命潛通。",
      "臨岐再拜無餘事，願取文章達聖聰。"
    ]
  },
  {
    "volume": 650,
    "sequence": 3,
    "title": "寄江陵王少府",
    "author": "方幹",
    "content": [
      "分手頻曾變寒暑，迢迢遠意各何如。波濤一阻兩鄉夢，歲月無過雙鯉魚。吟處落花藏筆硯，睡時斜雨濕圖書。",
      "此來俗輩皆疏我，唯有故人心不疏。"
    ]
  },
  {
    "volume": 650,
    "sequence": 4,
    "title": "題睦州烏龍山禪居",
    "author": "方幹",
    "content": [
      "曙後月華猶冷濕，自知坐臥逼天宮。晨雞未暇鳴山底，早日先來照屋東。人世驅馳方丈內，海波搖動一杯中。",
      "伴師長住應難住，歸去仍須入俗籠。"
    ]
  },
  {
    "volume": 650,
    "sequence": 5,
    "title": "寄杭州于郎中",
    "author": "方幹",
    "content": [
      "雖雲聖代識賢明，自是山河應數生。大雅篇章無弟子，高門世業有公卿。入樓早月中秋色，繞郭寒潮半夜聲。",
      "白屋青雲至懸闊，愚儒肝膽若為傾。"
    ]
  },
  {
    "volume": 650,
    "sequence": 6,
    "title": "寄靈武胡常侍",
    "author": "方幹",
    "content": [
      "青雲直上路初通，已在明君倚注中。欲遣為霖安九有，先令作相贊東宮。自從忠讜承天眷，更用文篇續國風。",
      "最是何人感恩德，謝敷星下釣漁翁。"
    ]
  },
  {
    "volume": 650,
    "sequence": 7,
    "title": "上張舍人",
    "author": "方幹",
    "content": [
      "海內芳聲誰可並，承家三代相門深。剖符已副東人望，援筆曾傳聖主心。此地清廉惟飲水，四方焦熱待為霖。",
      "他年莫學鴟夷子，遠泛扁舟用鑄金。"
    ]
  },
  {
    "volume": 650,
    "sequence": 8,
    "title": "題慈溪張丞壁",
    "author": "方幹",
    "content": [
      "因君貳邑藍溪上，遣我維舟紅葉時。共向鄉中非半面，俱驚鬢裏有新絲。佇看孤潔成三考，應笑愚疏舍一枝。",
      "貌似故人心尚喜，相逢況是舊相知。"
    ]
  },
  {
    "volume": 650,
    "sequence": 9,
    "title": "贈鄰居袁明府",
    "author": "方幹",
    "content": [
      "隔竹每呼皆得應，二心親熟更如何。文章鍛煉猶相似，年齒參差不校多。雨後捲簾看越嶺，更深欹枕聽湖波。",
      "朝昏幸得同醒醉，遮莫光陰自下坡。"
    ]
  },
  {
    "volume": 650,
    "sequence": 10,
    "title": "孫氏林亭",
    "author": "方幹",
    "content": [
      "池亭才有二三畝，風景勝於千萬家。瑟瑟林排全巷竹，猩猩血染半園花。並床欹枕逢春盡，援筆持杯到日斜。",
      "丱角相知成白首，而今歡笑莫咨嗟。"
    ]
  },
  {
    "volume": 650,
    "sequence": 11,
    "title": "漳州陽亭言事寄於使君",
    "author": "方幹",
    "content": [
      "謝守登城對遠峰，金英泛泛滿金鐘。樓頭風景八九月，床下水雲千萬重。紅旆朝昏雖許近，清才今古定難逢。",
      "鯉魚縱是凡鱗鬣，得在膺門合作龍。"
    ]
  },
  {
    "volume": 650,
    "sequence": 12,
    "title": "別胡中丞",
    "author": "方幹",
    "content": [
      "二年朝夜見雙旌，心魄知恩夢亦驚。幽賤粗能分菽麥，從容豈合遇公卿。吹噓若自毫端出，羽翼應從肉上生。",
      "卻恨此身唯一死，空將一死報猶輕。"
    ]
  },
  {
    "volume": 650,
    "sequence": 13,
    "title": "游張公洞寄陶校書",
    "author": "方幹",
    "content": [
      "步步勢穿江底去，此中危滑轉身難。下蒸陰氣松蘿濕，外制溫風杖屨寒。數裏煙雲方覺異，前程世界更應寬。",
      "由來委曲尋仙路，不似先生換骨丹。"
    ]
  },
  {
    "volume": 650,
    "sequence": 14,
    "title": "題睦州郡中千峰榭",
    "author": "方幹",
    "content": [
      "豈知平地似天臺，朱戶深沈別徑開。曳響露蟬穿樹去，斜行沙鳥向池來。窗中早月當琴榻，牆上秋山入酒杯。",
      "何事此中如世外，應緣羊祜是仙才。"
    ]
  },
  {
    "volume": 650,
    "sequence": 15,
    "title": "登新城縣樓贈蔡明府",
    "author": "方幹",
    "content": [
      "楊震東來是宦游，政成登此自消憂。草中白道穿村去，樹裏清溪照郭流。縱目四山宜永日，開襟五月似高秋。",
      "不知縣籍添新戶，但見川原桑柘稠。"
    ]
  },
  {
    "volume": 650,
    "sequence": 16,
    "title": "和於中丞登扶風亭",
    "author": "方幹",
    "content": [
      "避石攀蘿去不迷，行時舉步似丹梯。東軒海日已先照，下界晨雞猶未啼。郭裏雲山全占寺，村前竹樹半藏溪。",
      "謝公吟望多來此，此地應將峴首齊。"
    ]
  },
  {
    "volume": 650,
    "sequence": 17,
    "title": "贈信州高員外",
    "author": "方幹",
    "content": [
      "溪勢盤回繞郡流，饒陽春色滿溪樓。豈唯啼鳥催人醉，更有繁花笑客愁。蹇拙命中迷直道，仁慈風裏駐扁舟。",
      "膺門若感深恩去，終殺微軀未足酬。"
    ]
  },
  {
    "volume": 650,
    "sequence": 18,
    "title": "漳州于使君罷郡如之任漳南去上國二十四州使君無非親故",
    "author": "方幹",
    "content": [
      "漳南罷郡如之任，二十四州相次迎。泊岸旗幡郵吏拜，連山風雨探人行。月中倚棹吟漁浦，花底垂鞭醉鳳城。",
      "聖主此時思共理，又應何處救蒼生。"
    ]
  },
  {
    "volume": 650,
    "sequence": 19,
    "title": "送弟子伍秀才赴舉",
    "author": "方幹",
    "content": [
      "天遣相門延積慶，今同太廟薦嘉賓。柳條此日同誰折，桂樹明年為爾春。倚棹寒吟漁浦月，垂鞭醉入鳳城塵。",
      "由來不要文章得，要且文章出眾人。"
    ]
  },
  {
    "volume": 650,
    "sequence": 20,
    "title": "貽高讜",
    "author": "方幹",
    "content": [
      "都緣相府有宗兄，卻恐妨君正路行。石上長松自森秀，雪中孤玉更凝明。西陵曉月中秋色，北固軍鼙半夜聲。",
      "幸有清才與洪筆，何愁高節不公卿。"
    ]
  },
  {
    "volume": 650,
    "sequence": 21,
    "title": "題長洲陳明府小亭",
    "author": "方幹",
    "content": [
      "坐看孤峭卻勞神，還是微吟到日曛。松鶴認名呼得下，沙蟬飛處聽猶聞。夜闌亦似深山月，雨後唯關滿屋雲。",
      "便此消遙應不易，朱衣紅旆未容君。"
    ]
  },
  {
    "volume": 650,
    "sequence": 22,
    "title": "送朱二十赴漣水",
    "author": "方幹",
    "content": [
      "到縣卻應嫌水闊，離家終是見山疏。笙歌不駐難辭酒，舟楫將行負擔書。為政必能安楚老，向公猶可釣淮魚。",
      "鸞凰取便多如此，掠地斜飛上太虛。"
    ]
  },
  {
    "volume": 650,
    "sequence": 23,
    "title": "德政上睦州胡中丞",
    "author": "方幹",
    "content": [
      "上德由來合動天，旌旗到日是豐年。群書已熟無人似，五字研成舉世傳。莫道政聲同宇宙，須知紫氣滿山川。",
      "豈唯裏巷皆蘇息，猶有恩波及釣船。"
    ]
  },
  {
    "volume": 650,
    "sequence": 24,
    "title": "袁明府以家醞寄余余以山梅答贈非唯四韻兼亦雙關",
    "author": "方幹",
    "content": [
      "封匏寄酒提攜遠，織籠盛梅答贈遲。九度攪和誰用法，四邊窺摘自攀枝。樽罍泛蟻堪嘗日，童稚驅禽欲熟時。",
      "畢卓醉狂潘氏少，傾來擲去恰相宜。"
    ]
  },
  {
    "volume": 650,
    "sequence": 25,
    "title": "上杭州姚郎中",
    "author": "方幹",
    "content": [
      "能除疾瘼似良醫，一郡鄉風當日移。身貴久離行藥伴，才高獨作後人師。春遊下馬皆成宴，吏散看山即有詩。",
      "借問公方與文道，而今中夏更傳誰。"
    ]
  },
  {
    "volume": 650,
    "sequence": 26,
    "title": "送葉秀才赴舉兼呈呂少監",
    "author": "方幹",
    "content": [
      "君辭舊裏一年期，藝至心身亦自知。尊盡離人看北斗，月寒驚鵲繞南枝。書回冊市砧應絕，棹出村潭菊未衰。",
      "與爾相逢終不遠，昨聞秘監在台墀。"
    ]
  },
  {
    "volume": 650,
    "sequence": 27,
    "title": "自縉雲赴郡溪流百里輕棹一發曾不崇朝敘事四韻寄獻段郎中",
    "author": "方幹",
    "content": [
      "激箭溪湍勢莫憑，飄然一葉若為乘。仰瞻青壁開天罅，鬥轉寒灣避石棱。巢鳥夜驚離島樹，啼猿晝怯下岩藤。",
      "此中明日尋知己，恐似龍門不易登。"
    ]
  },
  {
    "volume": 650,
    "sequence": 28,
    "title": "胡中丞早梅",
    "author": "方幹",
    "content": [
      "不獨閑花不共時，一株寒豔尚參差。淩晨未噴含霜朵，應候先開亞水枝。芬郁合將蘭並茂，凝明應與雪相宜。",
      "謝公吟賞愁飄落，可得更拈長笛吹。"
    ]
  },
  {
    "volume": 650,
    "sequence": 29,
    "title": "牡丹",
    "author": "方幹",
    "content": [
      "借問庭芳早晚栽，座中疑展畫屏開。花分淺淺胭脂臉，葉墮殷殷膩粉腮。紅砌不須誇芍藥，白蘋何用逞重台。",
      "殷勤為報看花客，莫學遊蜂日日來。"
    ]
  },
  {
    "volume": 650,
    "sequence": 30,
    "title": "觀項信水墨",
    "author": "方幹",
    "content": [
      "險峭雖從筆下成，精能皆自意中生。倚雲孤檜知無朽，掛壁高泉似有聲。轉扇驚波連岸動，回燈落日向山明。",
      "小年師祖過今祖，異域應傳項信名。"
    ]
  },
  {
    "volume": 650,
    "sequence": 31,
    "title": "書桃花塢周處士壁",
    "author": "方幹",
    "content": [
      "醉吟雪月思深苦，思苦神勞華發生。自學古賢修靜節，唯應野鶴識高情。細泉出石飛難盡，孤燭和雲濕不明。",
      "何事懶于嵇叔夜，更無書劄答公卿。"
    ]
  },
  {
    "volume": 650,
    "sequence": 32,
    "title": "題桐廬謝逸人江居",
    "author": "方幹",
    "content": [
      "少小高眠無一事，五侯勳盛欲如何。湖邊倚杖寒吟苦，石上橫琴夜醉多。鳥自樹梢隨果落，人從窗外卸帆過。",
      "由來朝市為真隱，可要棲身向薜蘿。"
    ]
  },
  {
    "volume": 650,
    "sequence": 33,
    "title": "敘雪寄喻鳧",
    "author": "方幹",
    "content": [
      "密片無聲急複遲，紛紛猶勝落花時。從容不覺藏苔徑，宛轉偏宜傍柳絲。透室虛明非月照，滿空回散是風吹。",
      "高人坐臥才方逸，援筆應成六出詞。"
    ]
  },
  {
    "volume": 650,
    "sequence": 34,
    "title": "敘雪寄喻鳧",
    "author": "方幹",
    "content": [
      "密片繁聲旋不銷，縈風雜霰轉飄颻。澄江莫蔽長流色，衰柳難黏自動條。濕氣添寒酤酒夜，素花迎曙捲簾朝。",
      "此時明徑無行跡，唯望徽之問寂寥。"
    ]
  },
  {
    "volume": 650,
    "sequence": 35,
    "title": "哭秘書姚少監",
    "author": "方幹",
    "content": [
      "寒空此夜落文星，星落文留萬古名。入室幾人成弟子，為儒是處哭先生。家無諫草逢明代，國有遺篇續正聲。",
      "曉向平原陳葬禮，悲風吹雨濕銘旌。"
    ]
  },
  {
    "volume": 650,
    "sequence": 36,
    "title": "送人宰永泰",
    "author": "方幹",
    "content": [
      "北人雖泛南流水，稱意南行莫恨賒。道路先經毛竹嶺，風煙漸近刺桐花。舟停漁浦猶為客，縣入樵溪似到家。",
      "下馬政聲王事少，應容閑吏日高衙。"
    ]
  },
  {
    "volume": 650,
    "sequence": 37,
    "title": "旅次洋州寓居郝氏林亭",
    "author": "方幹",
    "content": [
      "舉目縱然非我有，思量似在故山時。鶴盤遠勢投孤嶼，蟬曳殘聲過別枝。涼月照窗欹枕倦，澄泉繞石泛觴遲。",
      "青雲未得平行去，夢到江南身旅羈。"
    ]
  },
  {
    "volume": 650,
    "sequence": 38,
    "title": "茅山贈洪拾遺",
    "author": "方幹",
    "content": [
      "聖代諫臣停諫舌，求歸故里傲雲霞。溪頭講樹纜漁艇，篋裏朝衣輸酒家。但愛身閑辭祿俸，那嫌歲計在桑麻。",
      "我來幸與諸生異，問答時容近絳紗。"
    ]
  },
  {
    "volume": 650,
    "sequence": 39,
    "title": "睦州呂郎中郡中環溪亭",
    "author": "方幹",
    "content": [
      "為是仙才登望處，風光便似武陵春。閑花半落猶迷蝶，白鳥雙飛不避人。樹影興餘侵枕簟，荷香坐久著衣巾。",
      "暫來此地非多日，明主那容借寇恂。"
    ]
  },
  {
    "volume": 650,
    "sequence": 40,
    "title": "贈華陰隱者",
    "author": "方幹",
    "content": [
      "少微夜夜當仙掌，更有何人在此居。花月舊應看浴鶴，松蘿本自伴刪書。素琴醉去經宵枕，衰發寒來向日梳。",
      "故國多年歸未遂，因逢此地憶吾廬。"
    ]
  },
  {
    "volume": 650,
    "sequence": 41,
    "title": "上杭州杜中丞",
    "author": "方幹",
    "content": [
      "昔用雄才登上第，今將重德合明君。苦心多為安民術，援筆皆成出世文。寒角細吹孤嶠月，秋濤橫卷半江雲。",
      "掠天逸勢應非久，一鶚那棲眾鳥群。"
    ]
  },
  {
    "volume": 650,
    "sequence": 42,
    "title": "贈處州段郎中",
    "author": "方幹",
    "content": [
      "幸見仙才領郡初，郡城孤峭似仙居。杉蘿色裏遊亭榭，瀑布聲中閱簿書。德重自將天子合，情高元與世人疏。",
      "寒潭是處清連底，賓席何心望食魚。"
    ]
  },
  {
    "volume": 650,
    "sequence": 43,
    "title": "書法華寺上方禪壁",
    "author": "方幹",
    "content": [
      "砌下松巔有鶴棲，孤猿亦在鶴邊啼。臥聞雷雨歸岩早，坐見星辰去地低。一徑穿緣應就郭，千花掩映似無溪。",
      "是非生死多憂惱，此日蒙師為破迷。"
    ]
  },
  {
    "volume": 650,
    "sequence": 44,
    "title": "書吳道隱林亭",
    "author": "方幹",
    "content": [
      "蘚榭莎亭蘿筱陰，依稀氣象似山林。橘枝亞路黃苞重，井脈牽湖碧甃深。稚子遮門留熟客，驚蟬入座避游禽。",
      "四鄰不見孤高處，翻笑騰騰只醉吟。"
    ]
  },
  {
    "volume": 650,
    "sequence": 45,
    "title": "陪王大夫泛湖",
    "author": "方幹",
    "content": [
      "去去淩晨回見星，木蘭舟穩畫橈輕。白波潭上魚龍氣，紅樹林中雞犬聲。蜜炬燒殘銀漢昃，羽觴飛急玉山傾。",
      "此時檢點諸名士，卻是漁翁無姓名。"
    ]
  },
  {
    "volume": 650,
    "sequence": 46,
    "title": "贈會稽張少府",
    "author": "方幹",
    "content": [
      "高節何曾似任官，藥苗香潔備常餐。一分酒戶添猶得，五字詩名隱即難。笑我無媒生鶴發，知君有意憶漁竿。",
      "明年莫便還家去，鏡裏雲山且共看。"
    ]
  },
  {
    "volume": 650,
    "sequence": 47,
    "title": "送鄭台處士歸絳岩",
    "author": "方幹",
    "content": [
      "榮啟先生挾琴去，厭尋靈勝憶岩棲。白猿垂樹窗邊月，紅鯉驚鉤竹外溪。慣采藥苗供野饌，曾書蕉葉寄新題。",
      "古賢猶愴河梁別，未可匆匆便解攜。"
    ]
  },
  {
    "volume": 650,
    "sequence": 48,
    "title": "因話天臺勝異仍送羅道士",
    "author": "方幹",
    "content": [
      "積翠千層一徑開，遙盤山腹到瓊台。藕花飄落前岩去，桂子流從別洞來。石上叢林礙星斗，窗邊瀑布走風雷。",
      "縱雲孤鶴無留滯，定恐煙蘿不放回。"
    ]
  },
  {
    "volume": 650,
    "sequence": 49,
    "title": "哭喻鳧先輩",
    "author": "方幹",
    "content": [
      "日夜役神多損壽，先生下世未中年。撰碑縱托登龍伴，營奠應支賣鶴錢。孤壟陰風吹細草，空窗濕氣漬殘篇。",
      "人間別更無冤事，到此誰能與問天。"
    ]
  },
  {
    "volume": 650,
    "sequence": 50,
    "title": "湖北有茅齋湖西有松島輕棹往返頗諧素心因成四韻",
    "author": "方幹",
    "content": [
      "湖北湖西往復還，朝昏只處自由間。暑天移榻就深竹，月夜乘舟歸淺山。繞砌紫鱗欹枕釣，垂簷野果隔窗攀。",
      "古賢暮齒方如此，多笑愚儒鬢未斑。"
    ]
  },
  {
    "volume": 650,
    "sequence": 51,
    "title": "鑒湖西島言事",
    "author": "方幹",
    "content": [
      "慵拙幸便荒僻地，縱聽猿鳥亦何愁。偶斟藥酒欺梅雨，卻著寒衣過麥秋。歲計有時添橡實，生涯一半在漁舟。",
      "世人若便無知己，應向此溪成白頭。"
    ]
  },
  {
    "volume": 650,
    "sequence": 52,
    "title": "山中言事",
    "author": "方幹",
    "content": [
      "欹枕亦吟行亦醉，臥吟行醉更何營。貧來猶有故琴在，老去不過新發生。山鳥踏枝紅果落，家童引釣白魚驚。",
      "潛夫自有孤雲侶，可要王侯知姓名。"
    ]
  },
  {
    "volume": 650,
    "sequence": 53,
    "title": "贈蕭山彭少府",
    "author": "方幹",
    "content": [
      "作尉孜孜更寒苦，操心至癖不為清。雖將劍鶴支殘債，猶有歌篇取盛名。盡擬勤求為弟子，皆將疑義問先生。",
      "與君相識因儒術，歲月彌多別有情。"
    ]
  },
  {
    "volume": 650,
    "sequence": 54,
    "title": "贈式上人",
    "author": "方幹",
    "content": [
      "縱居鼙角喧闐處，亦共雲溪邃僻同。萬慮全離方寸內，一生多在五言中。芰荷葉上難停雨，松檜枝間自有風。",
      "莫笑旅人終日醉，吾將大醉與禪通。"
    ]
  },
  {
    "volume": 650,
    "sequence": 55,
    "title": "贈錢塘湖上唐處士",
    "author": "方幹",
    "content": [
      "我愛君家似洞庭，沖灣潑岸夜波聲。蟾蜍影裏清吟苦，舴艋舟中白髮生。常共酒杯為伴侶，複聞紗帽見公卿。",
      "莫言舉世無知己，自有孤雲識此情。"
    ]
  }
]