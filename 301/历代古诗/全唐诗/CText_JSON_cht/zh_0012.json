[
  {
    "volume": 12,
    "sequence": 1,
    "title": "郊廟歌辭：祭方丘樂章：順和",
    "content": [
      "萬方資以化，交泰屬升平。易從業惟簡，得一道斯寧。",
      "具儀光玉帛，送舞變咸英。黍稷良非貴，明德信惟馨。"
    ]
  },
  {
    "volume": 12,
    "sequence": 2,
    "title": "郊廟歌辭：祭方丘樂章：肅和",
    "content": [
      "至矣坤德，皇哉地祇。開元統紐，合大承規。",
      "九宮肅列，六典相儀。永言配命，長保無虧。"
    ]
  },
  {
    "volume": 12,
    "sequence": 3,
    "title": "郊廟歌辭：祭方丘樂章：雍和",
    "content": [
      "柔而能方，直而能敬。載厚以德，大亨以正。",
      "有滌斯牷，有馨斯盛。介茲景福，祚我休慶。"
    ]
  },
  {
    "volume": 12,
    "sequence": 4,
    "title": "郊廟歌辭：祭方丘樂章：舒和",
    "content": [
      "玉幣牲牷分薦享，羽旄幹戚遞成容。",
      "一德惟寧兩儀泰，三才保合四時邕。"
    ]
  },
  {
    "volume": 12,
    "sequence": 5,
    "title": "郊廟歌辭：祭方丘樂章：順和",
    "content": [
      "陰祇協贊，厚載方貞。牲幣具舉，簫管備成。",
      "其禮惟肅，其德惟明。神之聽矣，式鑒虔誠。"
    ]
  },
  {
    "volume": 12,
    "sequence": 6,
    "title": "郊廟歌辭：武后大享拜洛樂章：昭和",
    "content": [
      "九玄眷命，三聖基隆。奉承先旨，明台畢功。",
      "宗祀展敬，冀表深衷。永昌帝業，式播淳風。"
    ]
  },
  {
    "volume": 12,
    "sequence": 7,
    "title": "郊廟歌辭：武后大享拜洛樂章：致和",
    "content": [
      "神功不測兮運陰陽，包藏萬宇兮孕八荒。",
      "天符既出兮帝業昌，願臨明祀兮降禎祥。"
    ]
  },
  {
    "volume": 12,
    "sequence": 8,
    "title": "郊廟歌辭：武后大享拜洛樂章：咸和",
    "content": [
      "坎澤祠容備舉，坤壇祭典爰申。靈眷遙行秘躅，嘉貺薦委殊珍。肅禮恭禋載展，翹襟邈志逾殷。",
      "方期交際懸應。"
    ]
  },
  {
    "volume": 12,
    "sequence": 9,
    "title": "郊廟歌辭：武后大享拜洛樂章：九和",
    "content": [
      "祗荷坤德，欽若干靈。慚惕罔置，興居匪寧。",
      "恭崇禮則，肅奉儀形。惟憑展敬，敢薦非馨。"
    ]
  },
  {
    "volume": 12,
    "sequence": 10,
    "title": "郊廟歌辭：武后大享拜洛樂章：顯和",
    "content": [
      "菲躬承睿顧，薄德忝坤儀。幹幹遵後命，翼翼奉先規。",
      "撫俗勤雖切，還淳化尚虧。未能弘至道，何以契明祇。"
    ]
  },
  {
    "volume": 12,
    "sequence": 11,
    "title": "郊廟歌辭：武后大享拜洛樂章：顯和",
    "content": [
      "顧德有慚虛菲，明祇屢降禎符。汜水初呈秘象，溫洛薦表昌圖。玄澤流恩載洽，丹襟荷渥增愉。"
    ]
  },
  {
    "volume": 12,
    "sequence": 12,
    "title": "郊廟歌辭：武后大享拜洛樂章：昭和",
    "content": [
      "舒陰致養，合大資生。德以恒固，功由永貞。",
      "升歌薦序，垂幣翹誠。虹開玉照，鳳引金聲。"
    ]
  },
  {
    "volume": 12,
    "sequence": 13,
    "title": "郊廟歌辭：武后大享拜洛樂章：敬和",
    "content": [
      "蘭俎既升，蘋羞可薦。金石載設，咸英已變。",
      "林澤斯總，山川是遍。敢用敷誠，實惟忘倦。"
    ]
  },
  {
    "volume": 12,
    "sequence": 14,
    "title": "郊廟歌辭：武后大享拜洛樂章：齊和",
    "content": [
      "沈潛演貺分三極，廣大凝禎總萬方。",
      "既薦羽旌文化啟，還呈幹戚武威揚。"
    ]
  },
  {
    "volume": 12,
    "sequence": 15,
    "title": "郊廟歌辭：武后大享拜洛樂章：德和",
    "content": [
      "夕惕司龍契，晨兢當鳳扆。崇儒習舊規，偃伯循先旨。",
      "絕壤飛冠蓋，遐區麗山水。幸承三聖餘，忻屬千年始。"
    ]
  },
  {
    "volume": 12,
    "sequence": 16,
    "title": "郊廟歌辭：武后大享拜洛樂章：禋和",
    "content": [
      "百禮崇容，千官肅事。靈降無兆，神凝有粹。",
      "奠享咸周，威儀畢備。奏夏登列，歌雍徹肆。"
    ]
  },
  {
    "volume": 12,
    "sequence": 17,
    "title": "郊廟歌辭：武后大享拜洛樂章：通和",
    "content": [
      "皇皇靈眷，穆穆神心。暫動凝質，還歸積陰。",
      "功玄樞紐，理寂高深。銜恩佩德，聳志翹襟。"
    ]
  },
  {
    "volume": 12,
    "sequence": 18,
    "title": "郊廟歌辭：武后大享拜洛樂章：歸和",
    "content": [
      "言旋雲洞兮躡煙途，永寧中宇兮安下都。",
      "包涵動植兮順榮枯，長貽寶貺兮贊璿圖。"
    ]
  },
  {
    "volume": 12,
    "sequence": 19,
    "title": "郊廟歌辭：武后大享拜洛樂章：又歸和",
    "content": [
      "調雲闋兮神座興，驂雲駕兮儼將升。",
      "騰絳霄兮垂景佑，翹丹懇兮荷休征。"
    ]
  },
  {
    "volume": 12,
    "sequence": 20,
    "title": "郊廟歌辭：祭方丘樂章：順和",
    "content": [
      "坤厚載物，德柔垂祉。九域咸雍，四溟為紀。",
      "敬因良節，虔修陰祀。廣樂式張，靈其降止。"
    ]
  },
  {
    "volume": 12,
    "sequence": 21,
    "title": "郊廟歌辭：祭方丘樂章：金奏",
    "content": [
      "坤元至德，品物資生。神凝博厚，道協高明。",
      "列鎮五嶽，環流四瀛。于何不載，萬寶斯成。"
    ]
  },
  {
    "volume": 12,
    "sequence": 22,
    "title": "郊廟歌辭：祭方丘樂章：順和",
    "content": [
      "樂備金石，禮光尊俎。大享爰終，洪休是舉。",
      "雨零感節，雲飛應序。纓紱載辭，皇靈具舉。"
    ]
  },
  {
    "volume": 12,
    "sequence": 23,
    "title": "郊廟歌辭：祭汾陰樂章：順和",
    "author": "韓思複",
    "content": [
      "大樂和暢，殷薦明神。一降通感，八變必臻。",
      "有求斯應，無德不親。降靈醉止，休征萬人。"
    ]
  },
  {
    "volume": 12,
    "sequence": 24,
    "title": "郊廟歌辭：祭汾陰樂章：太簇角",
    "author": "盧從願",
    "content": [
      "坤元載物，陽樂發生。播殖資始，品匯咸亨。",
      "列俎棋布，方壇砥平。神歆禋祀，後德惟明。"
    ]
  },
  {
    "volume": 12,
    "sequence": 25,
    "title": "郊廟歌辭：祭汾陰樂章：姑洗征",
    "author": "劉晃",
    "content": [
      "大君出震，有事郊禋。齋戒既肅，馨香畢陳。",
      "樂和禮備，候暖風春。恭惟降福，實賴明神。"
    ]
  },
  {
    "volume": 12,
    "sequence": 26,
    "title": "郊廟歌辭：祭汾陰樂章：南呂羽",
    "author": "韓休",
    "content": [
      "于穆浚哲，維清緝熙。肅事昭配，永言孝思。",
      "滌濯靜嘉，馨香在茲。神之聽之，用受福厘。"
    ]
  },
  {
    "volume": 12,
    "sequence": 27,
    "title": "郊廟歌辭：祭汾陰樂章：太和",
    "author": "王晙",
    "content": [
      "于穆聖皇，六葉重光。太原刻頌，後土疏場。",
      "寶鼎呈符，歊雲孕祥。禮樂備矣，降福穰穰。"
    ]
  },
  {
    "volume": 12,
    "sequence": 28,
    "title": "郊廟歌辭：祭汾陰樂章：肅和",
    "author": "崔玄童",
    "content": [
      "聿修嚴配，展事禋宗。祥符寶鼎，禮備黃琮。",
      "祝詞以信，明德惟聰。介茲景福，永永無窮。"
    ]
  },
  {
    "volume": 12,
    "sequence": 29,
    "title": "郊廟歌辭：祭汾陰樂章：雍和",
    "author": "賈曾",
    "content": [
      "蠲我饎餴，絜我膋薌。有豆孔碩，為羞既臧。",
      "至誠無昧，精意惟芳。神其醉止，欣欣樂康。"
    ]
  },
  {
    "volume": 12,
    "sequence": 30,
    "title": "郊廟歌辭：祭汾陰樂章：壽和",
    "author": "蘇頲",
    "content": [
      "禮物斯具，樂章乃陳。誰其作主，皇考聖真。",
      "對越在天，聖明佐神。窅然汾上，厚澤如春。"
    ]
  },
  {
    "volume": 12,
    "sequence": 31,
    "title": "郊廟歌辭：祭汾陰樂章：舒和",
    "author": "何鸞",
    "content": [
      "樂奏雲闋，禮章載虔。禋宗於地，昭假於天。",
      "惟馨薦矣，既醉歆焉。神之降福，永永萬年。"
    ]
  },
  {
    "volume": 12,
    "sequence": 32,
    "title": "郊廟歌辭：祭汾陰樂章：凱安",
    "author": "蔣挺",
    "content": [
      "維歲之吉，維辰之良。聖君紱冕，肅事壇場。",
      "大禮已備，大樂斯張。神其醉止，降福無疆。"
    ]
  },
  {
    "volume": 12,
    "sequence": 33,
    "title": "郊廟歌辭：祭汾陰樂章：順和",
    "author": "源光裕",
    "content": [
      "方丘既膳，嘉饗載謐。齊敬畢誠，陶匏貴質。",
      "秀畢豐薦，芳俎盈實。永永福流，其升如日。"
    ]
  },
  {
    "volume": 12,
    "sequence": 34,
    "title": "郊廟歌辭：禪社首樂章：順和",
    "content": [
      "至哉含柔德，萬物資以生。常順稱厚載，流謙通變盈。",
      "聖心事能察，增廣陳厥誠。黃祇僾如在，泰折俟咸亨。"
    ]
  },
  {
    "volume": 12,
    "sequence": 35,
    "title": "郊廟歌辭：禪社首樂章：太和",
    "content": [
      "肅我成命，于昭黃祇。裘冕而祀，陟降在斯。",
      "五音克備，八音聿施。緝熙肆靖，厥心匪離。"
    ]
  },
  {
    "volume": 12,
    "sequence": 36,
    "title": "郊廟歌辭：禪社首樂章：肅和",
    "content": [
      "黃祇是祗，我其夙夜。寅畏誠絜，匪遑寧舍。",
      "禮以琮玉，薦厥茅藉。念茲降康，胡寧克暇。"
    ]
  },
  {
    "volume": 12,
    "sequence": 37,
    "title": "郊廟歌辭：禪社首樂章：雍和",
    "content": [
      "夙夜宥密，不敢寧宴。五齊既陳，八音在縣。",
      "粢盛以潔，房俎斯薦。惟德惟馨，尚茲克遍。"
    ]
  },
  {
    "volume": 12,
    "sequence": 38,
    "title": "郊廟歌辭：禪社首樂章：壽和",
    "content": [
      "惟以明發，有懷載殷。樂盈而反，禮順其禋。",
      "立清以獻，薦欲是親。于穆不已，裒對斯臻。"
    ]
  },
  {
    "volume": 12,
    "sequence": 39,
    "title": "郊廟歌辭：禪社首樂章：福和",
    "content": [
      "穆穆天子，告成岱宗。大裘如濡，執珽有顒。",
      "樂以平志，禮以和容。上帝臨我，雲胡肅邕。"
    ]
  },
  {
    "volume": 12,
    "sequence": 40,
    "title": "郊廟歌辭：禪社首樂章：太和",
    "content": [
      "昭昭有唐，天俾萬國。列祖應命，四宗順則。",
      "申錫無疆，宗我同德。曾孫繼序，享神配極。"
    ]
  },
  {
    "volume": 12,
    "sequence": 41,
    "title": "郊廟歌辭：禪社首樂章：靈具醉",
    "content": [
      "靈具醉，杳熙熙。靈將往，眇禗禗。",
      "顧明德，吐正辭。爛遺光，流禎祺。"
    ]
  },
  {
    "volume": 12,
    "sequence": 42,
    "title": "郊廟歌辭：祭神州樂章：肅和",
    "content": [
      "大矣坤儀，至哉神縣。包含日域，牢籠月竁。",
      "露絜三清，風調六變。皇祇介祉，式歆恭薦。"
    ]
  },
  {
    "volume": 12,
    "sequence": 43,
    "title": "郊廟歌辭：祭神州樂章：雍和",
    "content": [
      "泰折嚴享，陰郊展敬。禮以導神，樂以和性。",
      "黝牲在列，黃琮俯映。九土既平，萬邦貽慶。"
    ]
  },
  {
    "volume": 12,
    "sequence": 44,
    "title": "郊廟歌辭：祭神州樂章：舒和",
    "content": [
      "坤道降祥和庶品，靈心載德厚群生。",
      "水土既調三極泰，文武畢備九區平。"
    ]
  },
  {
    "volume": 12,
    "sequence": 45,
    "title": "郊廟歌辭：祭神州樂章：迎神",
    "content": [
      "黃輿厚載，赤寰歸德。含育九區，保安萬國。",
      "誠敬無怠，禋祀有則。樂以迎神，其儀不忒。"
    ]
  },
  {
    "volume": 12,
    "sequence": 46,
    "title": "郊廟歌辭：祭神州樂章：送神",
    "content": [
      "神州陰祀，洪恩廣濟。草樹沾和，飛沉沐惠。",
      "禮修鼎俎，奠歆瑤幣。送樂有章，靈軒其逝。"
    ]
  },
  {
    "volume": 12,
    "sequence": 47,
    "title": "郊廟歌辭：祭太社樂章：肅和",
    "content": [
      "後土凝德，神功協契。九域底平，兩儀交際。",
      "戊期應序，陰墉展幣。靈車少留，俯歆樽桂。"
    ]
  },
  {
    "volume": 12,
    "sequence": 48,
    "title": "郊廟歌辭：祭太社樂章：雍和",
    "content": [
      "美報崇本，嚴恭展事。受露疏壇，承風啟地。",
      "絜粢登俎，醇犧入饋。介福遠流，群生畢遂。"
    ]
  },
  {
    "volume": 12,
    "sequence": 49,
    "title": "郊廟歌辭：祭太社樂章：舒和",
    "content": [
      "神道發生敷九稼，陰極乘仁暢八埏。",
      "緯武經文隆景化，登祥薦祉啟豐年。"
    ]
  },
  {
    "volume": 12,
    "sequence": 50,
    "title": "郊廟歌辭：祭太社樂章：迎神",
    "content": [
      "烈山有子，後土有臣。播種百穀，濟育兆人。",
      "春官緝禮，宗伯司禋。戊為吉日，迎享茲辰。"
    ]
  },
  {
    "volume": 12,
    "sequence": 51,
    "title": "郊廟歌辭：祭太社樂章：送神",
    "content": [
      "吉祥式就，酬功載畢。親地尊天，禮文經術。",
      "貺征令序，福流初日。神馭爰歸，祠官其出。"
    ]
  },
  {
    "volume": 12,
    "sequence": 52,
    "title": "郊廟歌辭：蠟百神樂章：肅和",
    "content": [
      "序迫歲陰，日躔星紀。爰稽茂典，聿崇清祀。",
      "綺幣霞舒，瑞珪虹起。百禩垂裕，萬靈薦祉。"
    ]
  },
  {
    "volume": 12,
    "sequence": 53,
    "title": "郊廟歌辭：蠟百神樂章：雍和",
    "content": [
      "緹鑰勁序，玄英晚候。姬蠟開儀，豳歌入奏。",
      "蕙馥雕俎，蘭芬玉酎。大享明祇，永綏多佑。"
    ]
  },
  {
    "volume": 12,
    "sequence": 54,
    "title": "郊廟歌辭：蠟百神樂章：舒和",
    "content": [
      "經緯兩儀文化洽，削平方域武功成。",
      "瑤弦自樂乾坤泰，玉戚長歡區宇寧。"
    ]
  },
  {
    "volume": 12,
    "sequence": 55,
    "title": "郊廟歌辭：蠟百神樂章：迎神",
    "content": [
      "八蠟開祭，萬物合祀。上極天維，下窮坤紀。",
      "鼎俎流芬，樽彝薦美。有靈有祇，咸希來止。"
    ]
  },
  {
    "volume": 12,
    "sequence": 56,
    "title": "郊廟歌辭：蠟百神樂章：送神",
    "content": [
      "十旬歡洽，一日祠終。澄彝拂俎，報德酬功。",
      "慮虔容肅，禮縟儀豐。神其降祉，整馭隨風。"
    ]
  },
  {
    "volume": 12,
    "sequence": 57,
    "title": "郊廟歌辭：享先農樂章：咸和",
    "content": [
      "粒食伊始，農之所先。古今攸賴，是曰人天。",
      "耕斯帝籍，播厥公田。式崇明祀，神其福焉。"
    ]
  },
  {
    "volume": 12,
    "sequence": 58,
    "title": "郊廟歌辭：享先農樂章：肅和",
    "content": [
      "樽彝既列，瑚簋方薦。歌工載登，幣禮斯奠。",
      "肅肅享祀，顒顒纓弁。神之聽之，福流寰縣。"
    ]
  },
  {
    "volume": 12,
    "sequence": 59,
    "title": "郊廟歌辭：享先農樂章：雍和",
    "content": [
      "前夕視牲，質明奉俎。沐芳整弁，其儀式序。",
      "盛禮畢陳，嘉樂備舉。歆我懿德，非馨稷黍。"
    ]
  },
  {
    "volume": 12,
    "sequence": 60,
    "title": "郊廟歌辭：享先農樂章：舒和",
    "content": [
      "羽鑰低昂文綴已，幹戚蹈厲武行初。",
      "望歲祈農神所聽，延祥介福豈雲虛。"
    ]
  },
  {
    "volume": 12,
    "sequence": 61,
    "title": "郊廟歌辭：享先農樂章：咸和",
    "content": [
      "三推禮就，萬庾祈凝。夤賓志遠，藨袞惟興。",
      "降歆肅薦，垂佑祗膺。送神有樂，神其上升。"
    ]
  },
  {
    "volume": 12,
    "sequence": 62,
    "title": "郊廟歌辭：享先蠶樂章：永和",
    "content": [
      "芳春開令序，韶苑暢和風。惟靈申廣佑，利物表神功。",
      "綺會周天宇，黼黻藻寰中。庶幾承慶節，歆奠下帷宮。"
    ]
  },
  {
    "volume": 12,
    "sequence": 63,
    "title": "郊廟歌辭：享先蠶樂章：肅和",
    "content": [
      "明靈光至德，深功掩百神。祥源應節啟，福緒逐年新。",
      "萬宇承恩覆，七廟佇恭禋。于茲申至懇，方期遠慶臻。"
    ]
  },
  {
    "volume": 12,
    "sequence": 64,
    "title": "郊廟歌辭：享先蠶樂章：展敬",
    "content": [
      "霞莊列寶衛，雲集動和聲。金卮薦綺席，玉幣委芳庭。",
      "因心罄丹款，先己勵蒼生。所冀延明福，于茲享至誠。"
    ]
  },
  {
    "volume": 12,
    "sequence": 65,
    "title": "郊廟歌辭：享先蠶樂章：絜誠",
    "content": [
      "桂筵開玉俎，蘭圃薦瓊芳。八音調鳳曆，三獻奉鸞觴。",
      "絜粢申大享，庭宇冀降祥。神其覃有慶，契福永無疆。"
    ]
  },
  {
    "volume": 12,
    "sequence": 66,
    "title": "郊廟歌辭：享先蠶樂章：昭慶",
    "content": [
      "仙壇禮既畢，神駕儼將升。佇屬深祥起，方期庶績凝。",
      "虔誠資宇內，務本勖黎蒸。靈心昭備享，率土洽休征。"
    ]
  },
  {
    "volume": 12,
    "sequence": 67,
    "title": "郊廟歌辭：釋奠文宣王樂章：誠和",
    "content": [
      "聖道日用，神幾不測。金石以陳，弦歌載陟。",
      "爰釋其菜，匪馨於稷。來顧來享，是宗是極。"
    ]
  },
  {
    "volume": 12,
    "sequence": 68,
    "title": "郊廟歌辭：釋奠文宣王樂章：承和",
    "content": [
      "萬國以貞光上嗣，三善茂德表重輪。",
      "視膳寢門尊要道，高辟崇賢引正人。"
    ]
  },
  {
    "volume": 12,
    "sequence": 69,
    "title": "郊廟歌辭：釋奠文宣王樂章：肅和",
    "content": [
      "粵惟上聖，有縱自天。傍周萬物，俯應千年。",
      "舊章允著，嘉贄孔虔。王化茲首，儒風是宣。"
    ]
  },
  {
    "volume": 12,
    "sequence": 70,
    "title": "郊廟歌辭：釋奠文宣王樂章：雍和",
    "content": [
      "堂獻瑤篚，庭敷璆縣。禮備其容，樂和其變。",
      "肅肅親享，雍雍執奠。明德惟馨，蘋蘩可薦。"
    ]
  },
  {
    "volume": 12,
    "sequence": 71,
    "title": "郊廟歌辭：釋奠文宣王樂章：舒和",
    "content": [
      "隼集龜開昭聖烈，龍蹲鳳跱肅神儀。",
      "尊儒敬業宏圖闡，緯武經文盛德施。"
    ]
  },
  {
    "volume": 12,
    "sequence": 72,
    "title": "郊廟歌辭：享孔子廟樂章：迎神",
    "content": [
      "通吳表聖，問老探真。三千弟子，五百賢人。",
      "億齡規法，萬載嗣禋。潔誠以祭，奏樂迎神。"
    ]
  },
  {
    "volume": 12,
    "sequence": 73,
    "title": "郊廟歌辭：享孔子廟樂章：送神",
    "content": [
      "醴溢犧象，羞陳俎豆。魯壁類聞，泗川如覯。",
      "裏校覃福，胄筵承佑。雅樂清音，送神具奏。"
    ]
  },
  {
    "volume": 12,
    "sequence": 74,
    "title": "郊廟歌辭：釋奠武成王樂章：迎神",
    "content": [
      "蔔畋不從，兆發非熊。乃傾荒政，爰佐一戎。",
      "盛烈載垂，命祀惟崇。日練上戊，宿嚴閟宮。",
      "迎奏嘉至，感而遂通。"
    ]
  },
  {
    "volume": 12,
    "sequence": 75,
    "title": "郊廟歌辭：釋奠武成王樂章：奠幣登歌",
    "content": [
      "管磬升，膻薌集。上公進，嘉幣執。信以通，僾如及。",
      "恢帝功，錫後邑。四維張，百度立。綿億載，邈難挹。"
    ]
  },
  {
    "volume": 12,
    "sequence": 76,
    "title": "郊廟歌辭：釋奠武成王樂章：迎俎酌獻",
    "content": [
      "五齊潔，九牢碩。梡橛循，罍斝滌。進具物，揚鴻績。",
      "和奏發，高靈寂。虔告終，繁祉錫。昭秩祀，永無易。"
    ]
  },
  {
    "volume": 12,
    "sequence": 77,
    "title": "郊廟歌辭：釋奠武成王樂章：亞獻終獻",
    "content": [
      "貳觴以獻，三變其終。顧此非馨，尚達斯衷。茅縮可致，神歆載融。始神翊周，拯溺除凶。時維降佑，永絕興戎。"
    ]
  },
  {
    "volume": 12,
    "sequence": 78,
    "title": "郊廟歌辭：釋奠武成王樂章：送神",
    "content": [
      "明祀方終，備樂斯闋。黝纁就瘞，豆籩告撤。",
      "肸蚃尚餘，光景雲滅。返歸虛極，神心則悅。"
    ]
  },
  {
    "volume": 12,
    "sequence": 79,
    "title": "郊廟歌辭：享龍池樂章：第一章",
    "author": "姚崇",
    "content": [
      "恭聞帝裏生靈沼，應報明君鼎業新。既協翠泉光寶命，還符白水出真人。此時舜海潛龍躍，此地堯河帶馬巡。",
      "獨有前池一小雁，叨承舊惠入天津。"
    ]
  },
  {
    "volume": 12,
    "sequence": 80,
    "title": "郊廟歌辭：享龍池樂章：第二章",
    "author": "蔡孚",
    "content": [
      "帝宅王家大道邊，神馬龍龜湧聖泉。昔日昔時經此地，看來看去漸成川。歌台舞榭宜正月，柳岸梅洲勝往年。",
      "莫言波上春雲少，只為從龍直上天。"
    ]
  },
  {
    "volume": 12,
    "sequence": 81,
    "title": "郊廟歌辭：享龍池樂章：第三章",
    "author": "沈佺期",
    "content": [
      "龍池躍龍龍已飛，龍德光天天不違。池開天漢分黃道，龍向天門入紫微。邸第樓臺多氣色，君王鳧雁有光輝。",
      "為報寰中百川水，來朝此地莫東歸。"
    ]
  },
  {
    "volume": 12,
    "sequence": 82,
    "title": "郊廟歌辭：享龍池樂章：第四章",
    "author": "盧懷慎",
    "content": [
      "代邸東南龍躍泉，清漪碧浪遠浮天。樓臺影就波中出，日月光疑鏡裏懸。雁沼回流成舜海，龜書薦祉應堯年。",
      "大川既濟慚為楫，報德空思奉細涓。"
    ]
  },
  {
    "volume": 12,
    "sequence": 83,
    "title": "郊廟歌辭：享龍池樂章：第五章",
    "author": "姜皎",
    "content": [
      "龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。",
      "願似飄颻五雲影，從來從去九天間。"
    ]
  },
  {
    "volume": 12,
    "sequence": 84,
    "title": "郊廟歌辭：享龍池樂章：第六章",
    "author": "崔日用",
    "content": [
      "龍興白水漢興符，聖主時乘運鬥樞。岸上豐茸五花樹，波中的皪千金珠。操環昔聞迎夏啟，發匣先來瑞有虞。",
      "風色雲光隨隱見，赤雲神化象江湖。"
    ]
  },
  {
    "volume": 12,
    "sequence": 85,
    "title": "郊廟歌辭：享龍池樂章：第七章",
    "author": "蘇頲",
    "content": [
      "西京鳳邸躍龍泉，佳氣休光鎮在天。軒後霧圖今已得，秦王水劍昔常傳。恩魚不似昆明釣，瑞鶴長如太液仙。",
      "願侍巡遊同舊裏，更聞簫鼓濟樓船。"
    ]
  },
  {
    "volume": 12,
    "sequence": 86,
    "title": "郊廟歌辭：享龍池樂章：第八章",
    "author": "李乂",
    "content": [
      "星分邑裏四人居，水洊源流萬頃餘。魏國君王稱象處，晉家藩邸化龍初。青蒲暫似游梁馬，綠藻還疑宴鎬魚。",
      "自有神靈滋液地，年年雲物史官書。"
    ]
  },
  {
    "volume": 12,
    "sequence": 87,
    "title": "郊廟歌辭：享龍池樂章：第九章",
    "author": "薑晞",
    "content": [
      "靈沼縈回邸第前，浴日涵天寫曙天。始見龍台升鳳闕，應如霄漢起神泉。石匱渚傍還啟聖，桃李初生更有仙。",
      "欲化帝圖從此受，正同河變一千年。"
    ]
  },
  {
    "volume": 12,
    "sequence": 88,
    "title": "郊廟歌辭：享龍池樂章：第十章",
    "author": "裴璀",
    "content": [
      "乾坤啟聖吐龍泉，泉水年年勝一年。始看魚躍方成海，即睹龍飛利在天。洲渚遙將銀漢接，樓臺直與紫微連。",
      "休氣榮光常不散，懸知此地是神仙。"
    ]
  }
]