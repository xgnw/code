[
  {
    "volume": 640,
    "sequence": 1,
    "title": "升平詞五首",
    "author": "曹唐",
    "content": [
      "瑞氣繞宮樓，皇居上苑遊。遠岡連聖祚，平地載神州。",
      "會合兼重譯，潺湲近八流。中興豈假問，據此自千秋。",
      "寥泬敞延英，朝班立位橫。宣傳無草動，拜舞有衣聲。",
      "鴛瓦霜消濕，蟲絲日照明。辛勤自不到，遙見似前程。",
      "處處是歡心，時康歲已深。不同三尺劍，應似五弦琴。",
      "壽笑山猶盡，明嫌日有陰。何當憐一物，亦遣斷愁吟。",
      "日日聽歌謠，區中盡祝堯。蟲蝗初不害，夷狄近全銷。",
      "史筆唯書瑞，天臺絕見妖。因令匹夫志，轉欲事清朝。",
      "五帝三皇主，蕭曹魏邴臣。文章唯返朴，戈甲盡生塵。",
      "諫紙應無用，朝綱自有倫。升平不可記，所見是閒人。"
    ]
  },
  {
    "volume": 640,
    "sequence": 2,
    "title": "洛東蘭若歸",
    "author": "曹唐",
    "content": [
      "一衲老禪床，吾生半異鄉。管弦愁裏老，書劍夢中忙。",
      "鳥急山初暝，蟬稀樹正涼。又歸何處去，塵路月蒼蒼。"
    ]
  },
  {
    "volume": 640,
    "sequence": 3,
    "title": "仙都即景",
    "author": "曹唐",
    "content": [
      "黃帝登真處，青青不記年。孤峰應礙日，一柱自擎天。",
      "石怪長棲鶴，雲閑若有仙。鼎湖看不見，零落數枝蓮。"
    ]
  },
  {
    "volume": 640,
    "sequence": 4,
    "title": "漢武帝將候西王母下降",
    "author": "曹唐",
    "content": [
      "昆侖凝想最高峰，王母來乘五色龍。歌聽紫鸞猶縹緲，語來青鳥許從容。風回水落三清月，漏苦霜傳五夜鐘。",
      "樹影悠悠花悄悄，若聞簫管是行蹤。"
    ]
  },
  {
    "volume": 640,
    "sequence": 5,
    "title": "漢武帝于宮中宴西王母",
    "author": "曹唐",
    "content": [
      "鼇岫雲低太一壇，武皇齋潔不勝歡。長生碧字期親署，延壽丹泉許細看。劍佩有聲宮樹靜，星河無影禁花寒。",
      "秋風嫋嫋月朗朗，玉女清歌一夜闌。"
    ]
  },
  {
    "volume": 640,
    "sequence": 6,
    "title": "劉晨阮肇游天臺",
    "author": "曹唐",
    "content": [
      "樹入天臺石路新，雲和草靜迥無塵。煙霞不省生前事，水木空疑夢後身。往往雞鳴岩下月，時時犬吠洞中春。",
      "不知此地歸何處，須就桃源問主人。"
    ]
  },
  {
    "volume": 640,
    "sequence": 7,
    "title": "劉阮洞中遇仙子",
    "author": "曹唐",
    "content": [
      "天和樹色靄蒼蒼，霞重嵐深路渺茫。雲實滿山無鳥雀，水聲沿澗有笙簧。碧沙洞裏乾坤別，紅樹枝前日月長。",
      "願得花間有人出，免令仙犬吠劉郎。"
    ]
  },
  {
    "volume": 640,
    "sequence": 8,
    "title": "仙子送劉阮出洞",
    "author": "曹唐",
    "content": [
      "殷勤相送出天臺，仙境那能卻再來。雲液每歸須強飲，玉書無事莫頻開。花當洞口應長在，水到人間定不回。",
      "惆悵溪頭從此別，碧山明月閉蒼苔。"
    ]
  },
  {
    "volume": 640,
    "sequence": 9,
    "title": "仙子洞中有懷劉阮",
    "author": "曹唐",
    "content": [
      "不將清瑟理霓裳，塵夢那知鶴夢長。洞裏有天春寂寂，人間無路月茫茫。玉沙瑤草連溪碧，流水桃花滿澗香。",
      "曉露風燈零落盡，此生無處訪劉郎。"
    ]
  },
  {
    "volume": 640,
    "sequence": 10,
    "title": "劉阮再到天臺不復見仙子",
    "author": "曹唐",
    "content": [
      "再到天臺訪玉真，青苔白石已成塵。笙歌冥寞閑深洞，雲鶴蕭條絕舊鄰。草樹總非前度色，煙霞不似昔年春。",
      "桃花流水依然在，不見當時勸酒人。"
    ]
  },
  {
    "volume": 640,
    "sequence": 11,
    "title": "織女懷牽牛",
    "author": "曹唐",
    "content": [
      "北斗佳人雙淚流，眼穿腸斷為牽牛。封題錦字凝新恨，拋擲金梭織舊愁。桂樹三春煙漠漠，銀河一水夜悠悠。",
      "欲將心向仙郎說，借問榆花早晚秋。"
    ]
  },
  {
    "volume": 640,
    "sequence": 12,
    "title": "王遠宴麻姑蔡經宅",
    "author": "曹唐",
    "content": [
      "好風吹樹杏花香，花下真人道姓王。大篆龍蛇隨筆劄，小天星斗滿衣裳。閑拋南極歸期晚，笑指東溟飲興長。",
      "要喚麻姑同一醉，使人沽酒向餘杭。"
    ]
  },
  {
    "volume": 640,
    "sequence": 13,
    "title": "萼綠華將歸九疑留別許真人",
    "author": "曹唐",
    "content": [
      "九點秋煙黛色空，綠華歸思頗無窮。每悲馭鶴身難任，長恨臨霞語未終。河影暗吹雲夢月，花聲閑落洞庭風。",
      "藍絲重勒金條脫，留與人間許侍中。"
    ]
  },
  {
    "volume": 640,
    "sequence": 14,
    "title": "穆王宴王母於九光流霞館",
    "author": "曹唐",
    "content": [
      "桑葉扶疏閉日華，穆王邀命宴流霞。霓旌著地雲初駐，金奏掀天月欲斜。歌咽細風吹粉蕊，飲餘清露濕瑤砂。",
      "不知白馬紅韁解，偷吃東田碧玉花。"
    ]
  },
  {
    "volume": 640,
    "sequence": 15,
    "title": "紫河張休真",
    "author": "曹唐",
    "content": [
      "琪樹扶疏壓瑞煙，玉皇朝客滿花前。山川到處成三月，絲竹經時即萬年。樹石冥茫初縮地，杯盤狼藉未朝天。",
      "東風小飲人皆醉，從聽黃龍枕水眠。"
    ]
  },
  {
    "volume": 640,
    "sequence": 16,
    "title": "張碩重寄杜蘭香",
    "author": "曹唐",
    "content": [
      "碧落香銷蘭露秋，星河無夢夜悠悠。靈妃不降三清駕，仙鶴空成萬古愁。皓月隔花追款別，瑞煙籠樹省淹留。",
      "人間何事堪惆悵，海色西風十二樓。"
    ]
  },
  {
    "volume": 640,
    "sequence": 17,
    "title": "玉女杜蘭香下嫁于張碩",
    "author": "曹唐",
    "content": [
      "天上人間兩渺茫，不知誰識杜蘭香。來經玉樹三山遠，去隔銀河一水長。怨入清塵愁錦瑟，酒傾玄露醉瑤觴。",
      "遺情更說何珍重，擘破雲鬟金鳳凰。"
    ]
  },
  {
    "volume": 640,
    "sequence": 18,
    "title": "蕭史攜弄玉上升",
    "author": "曹唐",
    "content": [
      "豈是丹台歸路遙，紫鸞煙駕不同飄。一聲洛水傳幽咽，萬片宮花共寂寥。紅粉美人愁未散，清華公子笑相邀。",
      "緱山碧樹青樓月，腸斷春風為玉簫。"
    ]
  },
  {
    "volume": 640,
    "sequence": 19,
    "title": "皇初平將入金華山",
    "author": "曹唐",
    "content": [
      "莫道真游煙景賒，瀟湘有路入京華。溪頭鶴樹春常在，洞口人家日易斜。一水暗鳴閑繞澗，五雲長往不還家。",
      "白羊成隊難收拾，吃盡溪邊巨勝花。"
    ]
  },
  {
    "volume": 640,
    "sequence": 20,
    "title": "漢武帝思李夫人",
    "author": "曹唐",
    "content": [
      "惆悵冰顏不復歸，晚秋黃葉滿天飛。迎風細荇傳香粉，隔水殘霞見畫衣。白玉帳寒鴛夢絕，紫陽宮遠雁書稀。",
      "夜深池上蘭橈歇，斷續歌聲徹太微。"
    ]
  },
  {
    "volume": 640,
    "sequence": 21,
    "title": "送羽人王錫歸羅浮",
    "author": "曹唐",
    "content": [
      "風前整頓紫荷巾，常向羅浮保養神。石磴倚天行帶月，鐵橋通海入無塵。龍蛇出洞閑邀雨，犀象眠花不避人。",
      "最愛葛洪尋藥處，露苗煙蕊滿山春。"
    ]
  },
  {
    "volume": 640,
    "sequence": 22,
    "title": "送劉尊師祗詔闕庭三首",
    "author": "曹唐",
    "content": [
      "海風葉葉駕霓旌，天路悠悠接上清。錦誥淒涼遺去恨，玉簫哀絕醉離情。五湖夜月幡幢濕，雙闕清風劍佩輕。",
      "從此暫辭華表柱，便應千載是歸程。",
      "五峰已別隔人間，雙闕何年許再還。既掃山川收地脈，須留日月駐天顏。霞觴共飲身雖在，風馭難陪跡未閑。",
      "從此枕中唯有夢，夢魂何處訪三山。",
      "仙老閑眠碧草堂，帝書征入白雲鄉。龜台欲署長生籍，鸞殿還論不死方。紅露想傾延命酒，素煙思爇降真香。",
      "五千言外無文字，更有何詞贈武皇。"
    ]
  },
  {
    "volume": 640,
    "sequence": 23,
    "title": "三年冬大禮五首",
    "author": "曹唐",
    "content": [
      "皇帝齋心潔素誠，自朝真祖報升平。華山秋草多歸馬，滄海寒波絕洗兵。銀箭水殘河勢斷，玉爐煙盡日華生。",
      "千官整肅三天夜，劍佩初聞入太清。",
      "海日西飛度禁林，太清宮殿月沉沉。不聞北斗傾堯酒，空覺南風入舜琴。歌壓鈞天閑夢盡，詔歸秋水道情深。",
      "雪風更起古杉葉，時送步虛清磬音。",
      "太一天壇降紫君，屬車龍鶴夜成群。春浮玉藻寒初落，露拂金莖曙欲分。三代樂回風入律，四溟歌駐水成文。",
      "千官不動旌旗下，日照南山萬樹雲。",
      "山擁飛雲海水清，天壇未夕仗先成。千官不起金縢議，萬國空瞻玉藻聲。禁火曙然煙焰嫋，宮衣寒拂雪花輕。",
      "側聞左右皆周呂，看取從容致太平。",
      "太和琴暖發南熏，水闊風高得細聞。滄海舉歌夔是相，曆山回禪舜為君。翠微呼處生丹障，清淨封中起白雲。",
      "今日病身慚小隱，欲將泉石勒移文。"
    ]
  },
  {
    "volume": 640,
    "sequence": 24,
    "title": "暮春戲贈吳端公",
    "author": "曹唐",
    "content": [
      "年少英雄好丈夫，大家望拜執金吾。閑眠曉日聽鶗鴂，笑倚春風仗轆轤。深院吹笙聞漢婢，靜街調馬任奚奴。",
      "牡丹花下簾鉤外，獨憑紅肌捋虎鬚。"
    ]
  },
  {
    "volume": 640,
    "sequence": 25,
    "title": "奉送嚴大夫再領容府二首",
    "author": "曹唐",
    "content": [
      "海風卷樹凍嵐消，憂國寧辭嶺外遙。自顧勤勞甘百戰，不將功業負三朝。劍澄黑水曾芟虎，箭劈黃雲慣射雕。",
      "代北天南盡成事，肯將心許霍嫖姚。",
      "日照雙旌射火山，笑迎賓從卻南還。風雲暗發談諧外，感會潛生氣概間。蘄竹水翻台榭濕，刺桐花落管弦閑。",
      "無因得靸真珠履，親從新侯定八蠻。"
    ]
  },
  {
    "volume": 640,
    "sequence": 26,
    "title": "贈南嶽馮處士二首",
    "author": "曹唐",
    "content": [
      "白石溪邊自結廬，風泉滿院稱幽居。鳥啼深樹劚靈藥，花落閑窗看道書。煙嵐晚過鹿裘濕，水月夜明山舍虛。",
      "支頤冷笑緣名出，終日王門強曳裾。",
      "寂寥深木閉煙霞，洞裏相知有幾家。笑看潭魚吹水沫，醉嗔溪鹿吃蕉花。穿廚歷歷泉聲細，繞屋悠悠樹影斜。",
      "夜靜著灰封釜灶，自添文武養丹砂。"
    ]
  },
  {
    "volume": 640,
    "sequence": 27,
    "title": "題子侄書院雙松",
    "author": "曹唐",
    "content": [
      "自種雙松費幾錢，頓令院落似秋天。能藏此地新晴雨，卻惹空山舊燒煙。枝壓細風過枕上，影籠殘月到窗前。",
      "莫教取次成閑夢，使汝悠悠十八年。"
    ]
  },
  {
    "volume": 640,
    "sequence": 28,
    "title": "羽林賈中丞",
    "author": "曹唐",
    "content": [
      "四十年前百戰身，曾驅虎隊掃胡塵。風悲鼓角榆關暮，日暖旌旗隴草春。鐵馬慣牽邀上客，金魚多解乞佳人。",
      "胸中別有安邊計，誰睬髭須白似銀。"
    ]
  },
  {
    "volume": 640,
    "sequence": 29,
    "title": "送康祭酒赴輪台",
    "author": "曹唐",
    "content": [
      "灞水橋邊酒一杯，送君千里赴輪台。霜粘海眼旗聲凍，風射犀文甲縫開。斷磧簇煙山似米，野營軒地鼓如雷。",
      "分明會得將軍意，不斬樓蘭不擬回。"
    ]
  },
  {
    "volume": 640,
    "sequence": 30,
    "title": "南游",
    "author": "曹唐",
    "content": [
      "盡興南遊卒未回，水工舟子不須催。政思碧樹關心句，難放紅螺蘸甲杯。漲海潮生陰火滅，蒼梧風暖瘴雲開。",
      "蘆花寂寂月如練，何處笛聲江上來。"
    ]
  },
  {
    "volume": 640,
    "sequence": 31,
    "title": "哭陷邊許兵馬使",
    "author": "曹唐",
    "content": [
      "北風裂地黯邊霜，戰敗桑幹日色黃。故國暗回殘士卒，新墳空葬舊衣裳。散牽細馬嘶青草，任去佳人吊白楊。",
      "除卻陰符與兵法，更無一物在儀床。"
    ]
  },
  {
    "volume": 640,
    "sequence": 32,
    "title": "和周侍禦買劍",
    "author": "曹唐",
    "content": [
      "將軍溢價買吳鉤，要與中原靜寇仇。試掛窗前驚電轉，略拋床下怕泉流。青天露拔雲霓泣，黑地潛擎鬼魅愁。",
      "見說夜深星斗畔，等閒期克月支頭。"
    ]
  },
  {
    "volume": 640,
    "sequence": 33,
    "title": "病馬五首呈鄭校書章三吳十五先輩",
    "author": "曹唐",
    "content": [
      "騄耳何年別渥窪，病來顏色半泥沙。四啼不鑿金砧裂，雙眼慵開玉箸斜。墮月兔毛幹觳觫，失雲龍骨瘦牙槎。",
      "平原好放無人放，嘶向秋風苜蓿花。",
      "隴上沙蔥葉正齊，騰黃猶自局羸啼。尾蟠夜雨紅絲脆，頭捽秋風白練低。力憊未思金絡腦，影寒空望錦障泥。",
      "階前莫怪垂雙淚，不遇孫陽不敢嘶。",
      "不剪焦毛鬣半翻，何人別是古龍孫。霜侵病骨無驕氣，土蝕驄花見臥痕。未噴斷雲歸漢苑，曾追輕練過吳門。",
      "一朝千里心猶在，爭肯潛忘秣飼恩。",
      "空被秋風吹病毛，無因濯浪刷洪濤。臥來總怪龍蹄跙，瘦盡誰驚虎口高。追電有心猶款段，逢人相骨強嘶號。",
      "欲將鬐鬣重裁剪，乞借新成利鉸刀。",
      "病久無人著意看，玉華衫色欲凋殘。飲驚白露泉花冷，吃怕清秋豆葉寒。長襜敢辭紅錦重，舊韁寧畏紫絲蟠。",
      "王良若許相抬策，千里追風也不難。"
    ]
  },
  {
    "volume": 640,
    "sequence": 34,
    "title": "長安客舍敘邵陵舊宴，寄永州蕭使君五首",
    "author": "曹唐",
    "content": [
      "邵陵佳樹碧蔥蘢，河漢西沈宴未終。殘漏五更傳海月，清笳三會揭天風。香熏舞席雲鬟綠，光射頭盤蠟燭紅。",
      "今日卻懷行樂處，兩床絲竹水樓中。",
      "不知何路卻飛翻，虛受賢侯鄭重恩。五夜清歌敲玉樹，三年洪飲倒金尊。招攜永感雙魚在，報答空知一劍存。",
      "狼藉梨花滿城月，當時長醉信陵門。",
      "粉堞彤軒畫障西，水雲紅樹窣璿題。鷓鴣欲絕歌聲定，鴝鵒初驚舞袖齊。坐對玉山空甸線，細聽金石怕低迷。",
      "東風夜月三年飲，不省非時不似泥。",
      "木魚金鑰鎖春城，夜上紅樓縱酒情。竹葉水繁更漏促，桐花風軟管弦清。百分散打銀船溢，十指寬催玉箸輕。",
      "星斗漸稀賓客散，碧雲猶戀豔歌聲。",
      "三年身逐漢諸侯，賓榻容居最上頭。飽聽笙歌陪痛飲，熟尋雲水縱閒遊。朱門鎖閉煙嵐暮，鈴閣清泠水木秋。",
      "月滿前山圓不動，更邀詩客上高樓。"
    ]
  },
  {
    "volume": 640,
    "sequence": 35,
    "title": "勖劍",
    "author": "曹唐",
    "content": [
      "古物神光雪見羞，未能擎出恐泉流。暗臨黑水蛟螭泣，潛倚空山鬼魅愁。生怕雷霆號澗底，長聞風雨在床頭。",
      "垂情不用將閒氣，惱亂司空犯鬥牛。"
    ]
  },
  {
    "volume": 640,
    "sequence": 36,
    "title": "仙都即景",
    "author": "曹唐",
    "content": [
      "蟠桃花老華陽東，軒後登真謝六宮。旌節暗迎歸碧落，笙歌遙聽隔崆峒。衣冠留葬橋山月，劍履將隨浪海風。",
      "看卻龍髯攀不得，紅霞零落鼎湖空。"
    ]
  },
  {
    "volume": 640,
    "sequence": 37,
    "title": "望九華寄池陽杜員外",
    "author": "曹唐",
    "content": [
      "戴月早辭三秀館，遲明初識九華峰。差差玉劍寒鋩利，嫋嫋青蓮翠葉重。奇狀卻疑人畫出，嵐光如為客添濃。",
      "行春若到五溪上，此處褰帷正面逢。"
    ]
  }
]