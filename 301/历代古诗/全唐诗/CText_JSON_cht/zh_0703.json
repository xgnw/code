[
  {
    "volume": 703,
    "sequence": 1,
    "title": "晨興",
    "author": "翁承贊",
    "content": [
      "晨起竹軒外，逍遙清興多。早涼生戶牖，孤月照關河。",
      "旅食甘藜藿，歸心憶薜蘿。一尊如有地，放意且狂歌。"
    ]
  },
  {
    "volume": 703,
    "sequence": 2,
    "title": "題莒潭安閩院",
    "author": "翁承贊",
    "content": [
      "祧宗營祀舍，幽異勝珠林。名士穿雲訪，飛禽傍竹吟。",
      "窗含孤岫影，牧臥斷霞陰。景福滋閩壤，芳名亙古今。"
    ]
  },
  {
    "volume": 703,
    "sequence": 3,
    "title": "華下霽後曉眺",
    "author": "翁承贊",
    "content": [
      "結茅幽寂近禪林，霽景煙光著柳陰。千嶂華山雲外秀，萬重鄉思望中深。老嫌白髮還偷鑷，貧對春風亦強吟。",
      "花畔水邊人不會，騰騰閒步一披襟。"
    ]
  },
  {
    "volume": 703,
    "sequence": 4,
    "title": "喜弟承檢登科",
    "author": "翁承贊",
    "content": [
      "兩篇佳句敵瓊瑰，憐我三清道路開。荊璞獻多還得售，桂堂恩在敢輕回。花繁不怕尋香客，榜到應傾賀喜杯。",
      "知爾苦心功業就，早攜長策出山來。"
    ]
  },
  {
    "volume": 703,
    "sequence": 5,
    "title": "蒙閩王改賜鄉里",
    "author": "翁承贊",
    "content": [
      "鄉名文秀裏光賢，別向鈞台造化權。閥閱便因今日貴，德音兼與後人傳。自從受賜身無力，向未酬恩骨肯鐫。",
      "歸闕路遙心更切，不嫌扶病倚旌旃。"
    ]
  },
  {
    "volume": 703,
    "sequence": 6,
    "title": "訪建陽馬驛僧亞齊",
    "author": "翁承贊",
    "content": [
      "蕭蕭風雨建陽溪，溪畔維舟訪亞齊。一軸新詩劍潭北，十年舊識華山西。吟魂惜向江村老，空性元知世路迷。",
      "應笑乘軺青瑣客，此時無暇聽猿啼。"
    ]
  },
  {
    "volume": 703,
    "sequence": 7,
    "title": "題景祥院",
    "author": "翁承贊",
    "content": [
      "一溪拖碧繞崔嵬，瓶缽偏宜向此隈。農罷樹陰黃犢臥，齋時山下白衣來。松多往日門人種，路是前朝釋子開。",
      "三卷貝多金粟語，可能心煉得成灰。"
    ]
  },
  {
    "volume": 703,
    "sequence": 8,
    "title": "寄舍弟承裕員外",
    "author": "翁承贊",
    "content": [
      "江花岸草晚萋萋，公子王孫思合迷。無主園林饒採伐，忘情鷗鳥恣高低。長江月上魚翻鬣，荒圃人稀獺印蹄。",
      "何事斜陽再回首，休愁離別峴山西。"
    ]
  },
  {
    "volume": 703,
    "sequence": 9,
    "title": "文明殿受冊封閩王",
    "author": "翁承贊",
    "content": [
      "龍墀班聽漏聲長，竹帛昭勳撲禦香。鳴佩洞庭辭帝主，登車故里冊閩王。一千年改江山瑞，十萬軍蒙雨露光。",
      "吟寄短篇追往事，留文功業不尋常。"
    ]
  },
  {
    "volume": 703,
    "sequence": 10,
    "title": "禦命歸鄉，蒙賜錦衣",
    "author": "翁承贊",
    "content": [
      "九重宣旨下丹墀，面對天顏賜錦衣。中使擎來三殿曉，寶箱開處五雲飛。德音耳聆君恩重，金印腰懸己力微。",
      "更待臨軒陳鼓吹，星軺便指故鄉歸。"
    ]
  },
  {
    "volume": 703,
    "sequence": 11,
    "title": "奉使封閩王歸京洛",
    "author": "翁承贊",
    "content": [
      "泥緘紫誥禦恩光，信馬嘶風出洛陽。此去願言歸梓裏，預憑魂夢展維桑。客程回首瞻文陛，驛路乘軺憶故鄉。",
      "指日還家堪自重，恩榮晝錦賀封王。"
    ]
  },
  {
    "volume": 703,
    "sequence": 12,
    "title": "奉使封王，次宜春驛",
    "author": "翁承贊",
    "content": [
      "微宦淹留鬢已斑，此心長憶舊林泉。不因列土封千乘，爭得銜恩拜二天。雲斷自宜鄉樹出，月高猶伴客心懸。",
      "夜來夢到南臺上，遍看江山勝往年。"
    ]
  },
  {
    "volume": 703,
    "sequence": 13,
    "title": "甲子歲銜命到家至榕城冊封次日閩王降旌旗于新豐…餞別",
    "author": "翁承贊",
    "content": [
      "登庸樓上方停樂，新市堤邊又舉杯。正是離情傷遠別，忽聞台旨許重來。此時暫與交親好，今日還將簡冊回。",
      "爭得長房猶在世，縮教地近釣魚臺。"
    ]
  },
  {
    "volume": 703,
    "sequence": 14,
    "title": "寄示兒孫",
    "author": "翁承贊",
    "content": [
      "力學燒丹二十年，辛勤方得遇真仙。便隨羽客歸三島，旋聽霓裳適九天。得路自能酬造化，立身何必戀林泉。",
      "予家藥鼎分明在，好把仙方次第傳。"
    ]
  },
  {
    "volume": 703,
    "sequence": 15,
    "title": "天佑元年以右拾遺使冊閩王而作",
    "author": "翁承贊",
    "content": [
      "蓬萊宮闕曉光勻，紅案舁麻降紫宸。鸞奏八音諧律呂，鳳銜五色顯絲綸。蕭何相印鈞衡重，韓信齋壇雨露新。",
      "得侍丹墀官異寵，此身何幸沐恩頻。"
    ]
  },
  {
    "volume": 703,
    "sequence": 16,
    "title": "漢上登舟憶閩",
    "author": "翁承贊",
    "content": [
      "漢皋亭畔起西風，半掛征帆立向東。久客自憐歸路近，算程不怕酒觴空。參差雁陣天初碧，零落漁家蓼欲紅。",
      "一片歸心隨去棹，願言指日拜文翁。"
    ]
  },
  {
    "volume": 703,
    "sequence": 17,
    "title": "對雨述懷示弟承檢",
    "author": "翁承贊",
    "content": [
      "淋淋霎霎結秋霖，欲使秦城歎陸沈。曉勢遮回朝客馬，夜聲滴破旅人心。青苔重疊封顏巷，白髮蕭疏引越吟。",
      "不有惠連同此景，江南歸思幾般深。"
    ]
  },
  {
    "volume": 703,
    "sequence": 18,
    "title": "題壺山",
    "author": "翁承贊",
    "content": [
      "井邑斜連北，蓬瀛直倚東。秋高岩溜白，日上海波紅。"
    ]
  },
  {
    "volume": 703,
    "sequence": 19,
    "title": "題故居",
    "author": "翁承贊",
    "content": [
      "一為鵝子二連花，三望青湖四石斜。",
      "惟有嶺湖居第五，山前卻是宰臣家。"
    ]
  },
  {
    "volume": 703,
    "sequence": 20,
    "title": "題槐",
    "author": "翁承贊",
    "content": [
      "雨中妝點望中黃，句引蟬聲送夕陽。",
      "憶昔當年隨計吏，馬蹄終日為君忙。"
    ]
  },
  {
    "volume": 703,
    "sequence": 21,
    "title": "擢進士",
    "author": "翁承贊",
    "content": [
      "霓旌引上大羅天，別領新銜意自憐。",
      "蝴蝶流鶯莫先去，滿城春色屬群仙。"
    ]
  },
  {
    "volume": 703,
    "sequence": 22,
    "title": "擢探花使三首",
    "author": "翁承贊",
    "content": [
      "洪崖差遣探花來，檢點芳叢飲數杯。",
      "深紫濃香三百朵，明朝為我一時開。",
      "九重煙暖折槐芽，自是升平好物華。",
      "今日始知春氣味，長安虛過四年花。",
      "探花時節日偏長，恬淡春風稱意忙。",
      "每到黃昏醉歸去，紵衣惹得牡丹香。"
    ]
  },
  {
    "volume": 703,
    "sequence": 23,
    "title": "書齋謾興二首",
    "author": "翁承贊",
    "content": [
      "池塘四五尺深水，籬落兩三般樣花。",
      "過客不須頻問姓，讀書聲裏是吾家。",
      "官事歸來衣雪埋，兒童燈火小茅齋。",
      "人家不必論貧富，惟有讀書聲最佳。"
    ]
  },
  {
    "volume": 703,
    "sequence": 24,
    "title": "辭閩王歸朝寄倪先輩",
    "author": "翁承贊",
    "content": [
      "時人莫訝再還鄉，簡冊分明劍佩光。",
      "駟馬高車太常樂，登庸門下憶賢良。"
    ]
  },
  {
    "volume": 703,
    "sequence": 25,
    "title": "曉望",
    "author": "翁承贊",
    "content": [
      "清霜散漫似輕嵐，玉闕參差萬象涵。",
      "獨上秦台最高處，舊山依約在東南。"
    ]
  },
  {
    "volume": 703,
    "sequence": 26,
    "title": "萬壽寺牡丹",
    "author": "翁承贊",
    "content": [
      "爛熳香風引貴游，高僧移步亦遲留。",
      "可憐殿角長松色，不得王孫一舉頭。"
    ]
  },
  {
    "volume": 703,
    "sequence": 27,
    "title": "松",
    "author": "翁承贊",
    "content": [
      "倚澗臨溪自屈蟠，雪花銷盡蘚花幹。",
      "幽枝好折為談柄，入手方知有歲寒。"
    ]
  },
  {
    "volume": 703,
    "sequence": 28,
    "title": "柳",
    "author": "翁承贊",
    "content": [
      "斜拂中橋遠映樓，翠光駘蕩曉煙收。",
      "洛陽才子多情思，橫把金鞭約馬頭。",
      "高出營門遠出牆，朱闌門閉綠成行。",
      "將軍宴罷東風急，閑襯旌旗簇畫堂。",
      "彭澤先生酒滿船，五株栽向九江邊。",
      "長條細葉無窮盡，管領春風不計年。",
      "煬帝東遊意緒多，宮娃眉翠兩相和。",
      "一聲水調春風暮，千里交陰鎖汴河。",
      "纏繞春情卒未休，秦娥蕭史兩相求。",
      "玉句闌內朱簾卷，瑟瑟絲籠十二樓。"
    ]
  },
  {
    "volume": 703,
    "sequence": 29,
    "title": "隋堤柳",
    "author": "翁承贊",
    "content": [
      "春半煙深汴水東，黃金絲軟不勝風。",
      "輕籠行殿迷天子，拋擲長安似夢中。"
    ]
  },
  {
    "volume": 703,
    "sequence": 30,
    "title": "句",
    "author": "翁承贊",
    "content": [
      "煙蘿況逼神仙窟，丹灶還應許獨尋。（《贈黃璞》，見《福州志》）"
    ]
  }
]