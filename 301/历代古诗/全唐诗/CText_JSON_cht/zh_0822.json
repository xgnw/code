[
  {
    "volume": 822,
    "sequence": 1,
    "title": "皇太子頻賜存問，並索唱和新詩，因有陳謝",
    "author": "廣宣",
    "content": [
      "望苑招延後，禪扉訪道餘。祗言俟文雅，何意及庸虛。",
      "率性多非學，緣情偶自書。清風聞寺響，白日見心初。",
      "重道逢軒後，崇儒過魏儲。青宮列芳梓，玄圃積瓊琚。",
      "鄭鼠甯容者，齊竽久舍諸。空懷受恩感，含思幾躊躇。"
    ]
  },
  {
    "volume": 822,
    "sequence": 2,
    "title": "禁中法會應制",
    "author": "廣宣",
    "content": [
      "天上萬年枝，人間不可窺。道場三教會，心地百王期。",
      "侍讀沾恩早，傳香駐日遲。在筵還向道，通籍許言詩。",
      "空愧陪仙列，何階答聖慈。從今精至理，長願契無為。"
    ]
  },
  {
    "volume": 822,
    "sequence": 3,
    "title": "降誕日內庭獻壽應制",
    "author": "廣宣",
    "content": [
      "慶壽千齡遠，敷仁萬國通。登霄欣有路，捧日愧無功。",
      "仙駕三山上，龍生二月中。修齋長樂殿，講道大明宮。",
      "此地人難到，諸天事不同。法筵花散後，空界滿香風。"
    ]
  },
  {
    "volume": 822,
    "sequence": 4,
    "title": "寺中柿樹一蒂四顆詠應制",
    "author": "廣宣",
    "content": [
      "珍木生奇畝，低枝拂梵宮。因開四界分，本自百花中。",
      "當夏陰涵綠，臨秋色變紅。君看藥草喻，何減太陽功。"
    ]
  },
  {
    "volume": 822,
    "sequence": 5,
    "title": "早秋降誕日獻壽二首應制",
    "author": "廣宣",
    "content": [
      "秋蓂開六葉，元聖誕千年。繞殿祥風起，當空瑞日懸。",
      "道光中國主，人識大羅仙。敢贊無疆壽，香花上法筵。",
      "萬方瞻聖日，九土仰清光。磬地山河壯，彌天福壽長。",
      "瑞煙熏法界，真偈啟仁王。看獻千秋樂，千秋樂未央。"
    ]
  },
  {
    "volume": 822,
    "sequence": 6,
    "title": "駕幸天長寺應制",
    "author": "廣宣",
    "content": [
      "天界宜春賞，禪門不掩關。宸游雙闕外，僧引百花間。",
      "車馬喧長路，煙雲淨遠山。觀空複觀俗，皇鑒此中閑。"
    ]
  },
  {
    "volume": 822,
    "sequence": 7,
    "title": "九月菊花詠應制",
    "author": "廣宣",
    "content": [
      "可訝東籬菊，能知節候芳。細枝青玉潤，繁蕊碎金香。",
      "爽氣浮朝露，濃姿帶夜霜。泛杯傳壽酒，應共樂時康。"
    ]
  },
  {
    "volume": 822,
    "sequence": 8,
    "title": "駕幸聖容院應制",
    "author": "廣宣",
    "content": [
      "大唐國裏千年聖，王舍城中百億身。卻指容顏非我相，自言空色是吾真。深殿虔心隨寶輦，廣庭徐步引金輪。",
      "古來貴重緣親近，狂客慚為侍從臣。"
    ]
  },
  {
    "volume": 822,
    "sequence": 9,
    "title": "聖恩顧問，獨游月磴閣，直書其事應制",
    "author": "廣宣",
    "content": [
      "禪居河畔無多地，來往尋春物正華。磴道上盤千畝竹，欄幹低壓萬人家。簷前施飯來飛鳥，林下行香踏落花。",
      "自解刹那知佛性，不勞更喻幾塵沙。"
    ]
  },
  {
    "volume": 822,
    "sequence": 10,
    "title": "安國寺隨駕幸興唐觀應制",
    "author": "廣宣",
    "content": [
      "東林何殿是西鄰，禪客垣牆接羽人。萬乘游仙宗有道，三車引路本無塵。初傳寶訣長生術，已證金剛不壞身。",
      "兩地盡修天上事，共瞻鑾駕重來巡。"
    ]
  },
  {
    "volume": 822,
    "sequence": 11,
    "title": "賀王起",
    "author": "廣宣",
    "content": [
      "從辭鳳閣掌絲綸，便向青雲領貢賓。再辟文場無枉路，兩開金榜絕冤人。眼看龍化門前水，手放鶯飛穀口春。",
      "明日定歸台席去，鶺鴒原上共陶鈞。"
    ]
  },
  {
    "volume": 822,
    "sequence": 12,
    "title": "賀幸普濟寺應制",
    "author": "廣宣",
    "content": [
      "南方寶界幾由旬，八部同瞻一佛身。寺壓山河天宇靜，樓懸日月鏡光新。重城柳暗東風曙，複道花明上苑春。",
      "向晚鑾輿歸鳳闕，曲江池上動青蘋。"
    ]
  },
  {
    "volume": 822,
    "sequence": 13,
    "title": "紅樓院應制",
    "author": "廣宣",
    "content": [
      "紅樓疑見白毫光，寺逼宸居福盛唐。支遁愛山情謾切，曇摩泛海路空長。經聲夜息聞天語，爐氣晨飄接禦香。",
      "誰道此中難可到，自憐深院得徊翔。"
    ]
  },
  {
    "volume": 822,
    "sequence": 14,
    "title": "再入道場紀事應制",
    "author": "廣宣",
    "content": [
      "南方歸去再生天，內殿今年異昔年。見辟乾坤新定位，看題日月更高懸。行隨車輦登仙路，坐近爐煙講法筵。",
      "自喜恩深陪侍從，兩朝長在聖人前。"
    ]
  },
  {
    "volume": 822,
    "sequence": 15,
    "title": "寺中賞花應制",
    "author": "廣宣",
    "content": [
      "東風萬里送香來，上界千花向日開。",
      "卻笑霞樓紫芝侶，桃源深洞訪仙才。"
    ]
  },
  {
    "volume": 822,
    "sequence": 16,
    "title": "九月十五日夜宿鄭尚書絪東亭，望月寄杜給事",
    "author": "廣宣",
    "content": [
      "霜天晴夜宿東齋，松竹交陰愜素懷。迥出風塵心得地，可憐三五月當階。清光滿院恩情見，寒色臨門笑語諧。",
      "霄漢路殊從道合，往來人事不相乖。"
    ]
  }
]