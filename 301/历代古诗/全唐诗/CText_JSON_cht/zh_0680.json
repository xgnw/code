[
  {
    "volume": 680,
    "sequence": 1,
    "title": "雨後月中玉堂閑坐",
    "author": "韓偓",
    "content": [
      "銀台直北金鑾外，暑雨初晴皓月中。唯對松篁聽刻漏，更無塵土翳虛空。綠香熨齒冰盤果，清冷侵肌水殿風。",
      "夜久忽聞鈴索動，玉堂西畔響丁東。"
    ]
  },
  {
    "volume": 680,
    "sequence": 2,
    "title": "六月十七日召對自辰及申方歸本院",
    "author": "韓偓",
    "content": [
      "清暑簾開散異香，恩深咫尺對龍章。花應洞裏尋常發，日向壺中特地長。坐久忽疑槎犯鬥，歸來兼恐海生桑。",
      "如今冷笑東方朔，唯用詼諧侍漢皇。"
    ]
  },
  {
    "volume": 680,
    "sequence": 3,
    "title": "與吳子華侍郎同年玉堂同直懷恩敘懇因成…兼呈諸同年",
    "author": "韓偓",
    "content": [
      "往年鶯穀接清塵，今日鼇山作侍臣。二紀計偕勞筆研，一朝宣入掌絲綸。聲名烜赫文章士，金紫雍容富貴身。",
      "絳帳恩深無路報，語餘相顧卻酸辛。"
    ]
  },
  {
    "volume": 680,
    "sequence": 4,
    "title": "和吳子華侍郎令狐昭化舍人歎白菊衰謝之絕次用本韻",
    "author": "韓偓",
    "content": [
      "正憐香雪披千片，忽訝殘霞覆一叢。",
      "還似妖姬長年後，酒酣雙臉卻微紅。"
    ]
  },
  {
    "volume": 680,
    "sequence": 5,
    "title": "中秋禁直",
    "author": "韓偓",
    "content": [
      "星斗疏明禁漏殘，紫泥封後獨憑闌。露和玉屑金盤冷，月射珠光貝闕寒。天襯樓臺籠苑外，風吹歌管下雲端。",
      "長卿只為長門賦，未識君臣際會難。"
    ]
  },
  {
    "volume": 680,
    "sequence": 6,
    "title": "侍宴",
    "author": "韓偓",
    "content": [
      "蜂黃蝶粉兩依依，狎宴臨春日正遲。",
      "密旨不教江令醉，麗華微笑認皇慈。"
    ]
  },
  {
    "volume": 680,
    "sequence": 7,
    "title": "錫宴日作",
    "author": "韓偓",
    "content": [
      "玉銜花馬蹋香街，詔遣追歡綺席開。中使押從天上去，外人知自日邊來。臣心淨比漪漣水，聖澤深於瀲灩杯。",
      "才有異恩頒稷契，已將優禮及鄒枚。清商適向梨園降，妙妓新行峽雨回。不敢通宵離禁直，晚乘殘醉入銀台。"
    ]
  },
  {
    "volume": 680,
    "sequence": 8,
    "title": "宮柳",
    "author": "韓偓",
    "content": [
      "莫道秋來芳意違，宮娃猶似妒蛾眉。幸當玉輦經過處，不怕金風浩蕩時。草色長承垂地葉，日華先動映樓枝。",
      "澗松亦有淩雲分，爭似移根太液池。"
    ]
  },
  {
    "volume": 680,
    "sequence": 9,
    "title": "苑中",
    "author": "韓偓",
    "content": [
      "上苑離宮處處迷，相風高與露盤齊。金階鑄出狻猊立，玉樹雕成狒cf啼，外使調鷹初得按，中官過馬不教嘶。",
      "笙歌錦繡雲霄裏，獨許詞臣醉似泥。"
    ]
  },
  {
    "volume": 680,
    "sequence": 10,
    "title": "從獵三首",
    "author": "韓偓",
    "content": [
      "獵犬諳斜路，宮嬪識認旗。馬前雙兔起，宣爾羽林兒。",
      "小鐙狹秋鞘，鞍輕妓細腰。有時齊走馬，也學唱交交。",
      "蹀躞巴陵駿，毰毸碧野雞。忽聞仙樂動，賜酒玉偏提。"
    ]
  },
  {
    "volume": 680,
    "sequence": 11,
    "title": "辛酉歲冬十一月隨駕幸岐下作",
    "author": "韓偓",
    "content": [
      "曳裾談笑殿西頭，忽聽征鐃從冕旒。鳳蓋行時移紫氣，鸞旗駐處認皇州。曉題禦服頒群吏，夜發宮嬪詔列侯。",
      "雨露涵濡三百載，不知誰擬殺身酬。"
    ]
  },
  {
    "volume": 680,
    "sequence": 12,
    "title": "冬至夜作",
    "author": "韓偓",
    "content": [
      "中宵忽見動葭灰，料得南枝有早梅。四野便應枯草綠，九重先覺凍雲開。陰冰莫向河源塞，陽氣今從地底回。",
      "不道慘舒無定分，卻憂蚊響又成雷。"
    ]
  },
  {
    "volume": 680,
    "sequence": 13,
    "title": "秋霖夜憶家",
    "author": "韓偓",
    "content": [
      "垂老何時見弟兄，背燈愁泣到天明。",
      "不知短髮能多少，一滴秋霖白一莖。"
    ]
  },
  {
    "volume": 680,
    "sequence": 14,
    "title": "恩賜櫻桃分寄朝士",
    "author": "韓偓",
    "content": [
      "未許鶯偷出漢宮，上林初進半金籠。蔗漿自透銀盃冷，朱實相輝玉碗紅。俱有亂離終日恨，貴將滋味片時同。",
      "霜威食檗應難近，宜在紗窗繡戶中。"
    ]
  },
  {
    "volume": 680,
    "sequence": 15,
    "title": "出官經硤石縣",
    "author": "韓偓",
    "content": [
      "謫宦過東畿，所抵州名濮。故里欲清明，臨風堪慟哭。",
      "溪長柳似帷，山暖花如醭。逆旅訝簪裾，野老悲陵穀。",
      "暝鳥影連翩，驚狐尾纛簌。尚得佐方州，信是皇恩沐。"
    ]
  },
  {
    "volume": 680,
    "sequence": 16,
    "title": "訪同年虞部李郎中",
    "author": "韓偓",
    "content": [
      "策蹇相尋犯雪泥，廚煙未動日平西。門庭野水褵褷鷺，鄰里短牆咿喔雞。未入慶霄君擇肉，畏逢華轂我吹齏。",
      "地爐貰酒成狂醉，更覺襟懷得喪齊。"
    ]
  },
  {
    "volume": 680,
    "sequence": 17,
    "title": "贈漁者",
    "author": "韓偓",
    "content": [
      "個儂居處近誅茅，枳棘籬兼用荻梢。盡日風扉從自掩，無人筒釣是誰拋。城方四百牆陰直，江闊中心水脈坳。",
      "我亦好閑求老伴，莫嫌遷客且論交。"
    ]
  },
  {
    "volume": 680,
    "sequence": 18,
    "title": "春陰獨酌寄同年虞部李郎中",
    "author": "韓偓",
    "content": [
      "春陰漠漠土脈潤，春寒微微風意和。閑嗤入甲奔競態，醉唱落調漁樵歌。詩道揣量疑可進，宦情刓缺轉無多。",
      "酒酣狂興依然在，其奈千莖鬢雪何。"
    ]
  },
  {
    "volume": 680,
    "sequence": 19,
    "title": "奉和峽州孫舍人肇荊南重圍中寄諸朝士二篇時李…牽課",
    "author": "韓偓",
    "content": [
      "敏手何妨誤汰金，敢懷私忿斅羊斟。直應宣室還三接，未必豐城便陸沈。熾炭一爐真玉性，濃霜千澗老松心。",
      "私恩尚有捐軀誓，況是君恩萬倍深。",
      "征途安敢更遷延，冒入重圍勢使然。眾果卻應存苦李，五瓶惟恐竭甘泉。多端莫撼三珠樹，密策尋遺七寶鞭。",
      "黃篾舫中梅雨裏，野人無事日高眠。"
    ]
  },
  {
    "volume": 680,
    "sequence": 20,
    "title": "雪中過重湖信筆偶題",
    "author": "韓偓",
    "content": [
      "道方時險擬如何，謫去甘心隱薜蘿。青草湖將天暗合，白頭浪與雪相和。旗亭臘酎逾年熟，水國春寒向晚多。",
      "處困不忙仍不怨，醉來唯是欲傞傞。"
    ]
  },
  {
    "volume": 680,
    "sequence": 21,
    "title": "寄湖南從事",
    "author": "韓偓",
    "content": [
      "索寞襟懷酒半醒，無人一為解餘酲。岸頭柳色春將盡，船背雨聲天欲明。去國正悲同旅雁，隔江何忍更啼鶯。",
      "蓮花幕下風流客，試與溫存譴逐情。"
    ]
  },
  {
    "volume": 680,
    "sequence": 22,
    "title": "玩水禽",
    "author": "韓偓",
    "content": [
      "兩兩珍禽渺渺溪，翠衿紅掌淨無泥。向陽眠處莎成毯，蹋水飛時浪作梯。依倚雕梁輕社燕，抑揚金距笑晨雞。",
      "勸君細認漁翁意，莫遣縆羅誤穩棲。"
    ]
  },
  {
    "volume": 680,
    "sequence": 23,
    "title": "早玩雪梅有懷親屬",
    "author": "韓偓",
    "content": [
      "北陸候才變，南枝花已開。無人同悵望，把酒獨裴回。",
      "凍白雪為伴，寒香風是媒。何因逢越使，腸斷謫仙才。"
    ]
  },
  {
    "volume": 680,
    "sequence": 24,
    "title": "欲明",
    "author": "韓偓",
    "content": [
      "欲明籬被風吹倒，過午門因客到開。忍苦可能遭鬼笑，息機應免致鷗猜。嶽僧互乞新詩去，酒保頻征舊債來。",
      "唯有狂吟與沈飲，時時猶自觸靈台。"
    ]
  },
  {
    "volume": 680,
    "sequence": 25,
    "title": "梅花",
    "author": "韓偓",
    "content": [
      "梅花不肯傍春光，自向深冬著豔陽。龍笛遠吹胡地月，燕釵初試漢宮妝。風雖強暴翻添思，雪欲侵淩更助香。",
      "應笑暫時桃李樹，盜天和氣作年芳。"
    ]
  },
  {
    "volume": 680,
    "sequence": 26,
    "title": "小隱",
    "author": "韓偓",
    "content": [
      "借得茅齋嶽麓西，擬將身世老鋤犁。清晨向市煙含郭，寒夜歸村月照溪。爐為窗明僧偶坐，松因雪折鳥驚啼。",
      "靈椿朝菌由來事，卻笑莊生始欲齊。"
    ]
  },
  {
    "volume": 680,
    "sequence": 27,
    "title": "曛黑",
    "author": "韓偓",
    "content": [
      "古木侵天日已沈，露華涼冷潤衣襟。",
      "江城曛黑人行絕，唯有啼烏伴夜碪。"
    ]
  },
  {
    "volume": 680,
    "sequence": 28,
    "title": "曉日",
    "author": "韓偓",
    "content": [
      "天際霞光入水中，水中天際一時紅。",
      "直須日觀三更後，首送金烏上碧空。"
    ]
  },
  {
    "volume": 680,
    "sequence": 29,
    "title": "醉著",
    "author": "韓偓",
    "content": [
      "萬里清江萬里天，一村桑柘一村煙。",
      "漁翁醉著無人喚，過午醒來雪滿船。"
    ]
  },
  {
    "volume": 680,
    "sequence": 30,
    "title": "柳",
    "author": "韓偓",
    "content": [
      "一籠金線拂彎橋，幾被兒童損細腰。",
      "無奈靈和標格在，春來依舊褭長條。"
    ]
  },
  {
    "volume": 680,
    "sequence": 31,
    "title": "病中初聞複官二首",
    "author": "韓偓",
    "content": [
      "抽毫連夜侍明光，執靮三年從省方。燒玉謾勞曾曆試，鑠金甯為欠周防。也知恩澤招讒口，還痛神祇誤直腸。",
      "聞道複官翻涕泗，屬車何在水茫茫。",
      "又掛朝衣一自驚，始知天意重推誠。青雲有路通還去，白髮無私健亦生。曾避暖池將浴鳳，卻同寒穀乍遷鶯。",
      "宦途巇嶮終難測，穩泊漁舟隱姓名。"
    ]
  },
  {
    "volume": 680,
    "sequence": 32,
    "title": "早起五言三韻",
    "author": "韓偓",
    "content": [
      "萬樹綠楊垂，千般黃鳥語。庭花風雨餘，岑寂如村塢。",
      "依依官渡頭，晴陽照行旅。"
    ]
  },
  {
    "volume": 680,
    "sequence": 33,
    "title": "家書後批二十八字",
    "author": "韓偓",
    "content": [
      "四序風光總是愁，鬢毛衰颯涕橫流。",
      "此書未到心先到，想在孤城海岸頭。"
    ]
  },
  {
    "volume": 680,
    "sequence": 34,
    "title": "湖南梅花一冬再發偶題於花援",
    "author": "韓偓",
    "content": [
      "湘浦梅花兩度開，直應天意別栽培。玉為通體依稀見，香號返魂容易回。寒氣與君霜裏退，陽和為爾臘前來。",
      "夭桃莫倚東風勢，調鼎何曾用不材。"
    ]
  },
  {
    "volume": 680,
    "sequence": 35,
    "title": "即目二首",
    "author": "韓偓",
    "content": [
      "萬古離懷憎物色，幾生愁緒溺風光。廢城沃土肥春草，野渡空船蕩夕陽。倚道向人多脈脈，為情因酒易倀倀。",
      "宦途棄擲須甘分，回避紅塵是所長。",
      "動非求進靜非禪，咋舌吞聲過十年。溪漲浪花如積石，雨晴雲葉似連錢。干戈歲久諳戎事，枕簟秋涼減夜眠。",
      "攻苦慣來無不可，寸心如水但澄鮮。"
    ]
  },
  {
    "volume": 680,
    "sequence": 36,
    "title": "淨興寺杜鵑一枝繁豔無比",
    "author": "韓偓",
    "content": [
      "一園紅豔醉坡陀，自地連梢簇蒨羅。",
      "蜀魄未歸長滴血，只應偏滴此叢多。"
    ]
  },
  {
    "volume": 680,
    "sequence": 37,
    "title": "花時與錢尊師同醉因成二十字",
    "author": "韓偓",
    "content": [
      "橋下淺深水，竹間紅白花。酒仙同避世，何用厭長沙。"
    ]
  },
  {
    "volume": 680,
    "sequence": 38,
    "title": "避地",
    "author": "韓偓",
    "content": [
      "西山爽氣生襟袖，南浦離愁入夢魂。人泊孤舟青草岸，鳥鳴高樹夕陽村。偷生亦似符天意，未死深疑負國恩。",
      "白面兒郎猶巧宦，不知誰與正乾坤。"
    ]
  },
  {
    "volume": 680,
    "sequence": 39,
    "title": "息兵",
    "author": "韓偓",
    "content": [
      "漸覺人心望息兵，老儒希覬見澄清。正當困辱殊輕死，已過艱危卻戀生。多難始應彰勁節，至公安肯為虛名。",
      "暫時胯下何須恥，自有蒼蒼鑒赤誠。"
    ]
  },
  {
    "volume": 680,
    "sequence": 40,
    "title": "翠碧鳥",
    "author": "韓偓",
    "content": [
      "天長水遠網羅稀，保得重重翠碧衣。",
      "挾彈小兒多害物，勸君莫近市朝飛。"
    ]
  },
  {
    "volume": 680,
    "sequence": 41,
    "title": "贈孫仁本尊師",
    "author": "韓偓",
    "content": [
      "齒如冰雪發如黳，幾百年來醉似泥。",
      "不共世人爭得失，臥床前有上天梯。"
    ]
  },
  {
    "volume": 680,
    "sequence": 42,
    "title": "乙丑歲九月在蕭灘鎮駐泊兩月忽得商馬楊迢…因書四十字",
    "author": "韓偓",
    "content": [
      "旅寓在江郊，秋風正寂寥。紫泥虛寵獎，白髮已漁樵。",
      "事往淒涼在，時危志氣銷。若為將朽質，猶擬杖於朝。"
    ]
  },
  {
    "volume": 680,
    "sequence": 43,
    "title": "丙寅二月二十二日撫州如歸館雨中有懷諸朝客",
    "author": "韓偓",
    "content": [
      "淒淒惻惻又微嚬。欲話羈愁憶故人。薄酒旋醒寒徹夜，好花虛謝雨藏春。萍蓬已恨為逋客，江嶺那知見侍臣。",
      "未必交情系貧富，柴門自古少車塵。"
    ]
  },
  {
    "volume": 680,
    "sequence": 44,
    "title": "三月二十七日自撫州往南城縣舟行見拂水薔薇因有是作",
    "author": "韓偓",
    "content": [
      "江中春雨波浪肥，石上野花枝葉瘦。枝低波高如有情，浪去枝留如力鬥。綠刺紅房戰褭時，吳娃越豔醺酣後。",
      "且將濁酒伴清吟，酒逸吟狂輕宇宙。"
    ]
  },
  {
    "volume": 680,
    "sequence": 45,
    "title": "荔枝三首",
    "author": "韓偓",
    "content": [
      "遐方不許貢珍奇，密詔唯教進荔枝。",
      "漢武碧桃爭比得，枉令方朔號偷兒。",
      "封開玉籠雞冠濕，葉襯金盤鶴頂鮮。",
      "想得佳人微啟齒，翠釵先取一雙懸。",
      "巧裁霞片裹神漿，崖蜜天然有異香。",
      "應是仙人金掌露，結成冰入蒨羅囊。"
    ]
  },
  {
    "volume": 680,
    "sequence": 46,
    "title": "寄上兄長",
    "author": "韓偓",
    "content": [
      "兩地支離路八千，襟懷悽愴鬢蒼然。",
      "亂來未必長團會，其奈而今更長年。"
    ]
  },
  {
    "volume": 680,
    "sequence": 47,
    "title": "寶劍",
    "author": "韓偓",
    "content": [
      "因極還應有甚通，難將糞壤掩神蹤。",
      "鬥間紫氣分明後，擘地成川看化龍。"
    ]
  },
  {
    "volume": 680,
    "sequence": 48,
    "title": "登南神光寺塔院",
    "author": "韓偓",
    "content": [
      "無奈離腸日九回，強攄離抱立高臺。中華地向城邊盡，外國雲從島上來。四序有花長見雨，一冬無雪卻聞雷。",
      "日宮紫氣生冠冕，試望扶桑病眼開。"
    ]
  },
  {
    "volume": 680,
    "sequence": 49,
    "title": "兩賢",
    "author": "韓偓",
    "content": [
      "賣卜嚴將賣餅孫，兩賢高趣恐難倫。",
      "而今若有逃名者，應被品流呼差人。"
    ]
  },
  {
    "volume": 680,
    "sequence": 50,
    "title": "再思",
    "author": "韓偓",
    "content": [
      "暴殄猶來是片時，無人向此略遲疑。流金鑠石玉長潤，敗柳凋花松不知。但保行藏天是證，莫矜纖巧鬼難欺。",
      "近來更得窮經力，好事臨行亦再思。"
    ]
  },
  {
    "volume": 680,
    "sequence": 51,
    "title": "有矚",
    "author": "韓偓",
    "content": [
      "晚涼閒步向江亭，默默看書旋旋行。風轉滯帆狂得勢，潮來諸水寂無聲。誰將覆轍詢長策，願把棼絲屬老成。",
      "安石本懷經濟意，何妨一起為蒼生。"
    ]
  },
  {
    "volume": 680,
    "sequence": 52,
    "title": "秋深閑興",
    "author": "韓偓",
    "content": [
      "此心兼笑野雲忙，甘得貧閑味甚長。病起乍嘗新橘柚，秋深初換舊衣裳。晴來喜鵲無窮語，雨後寒花特地香。",
      "把釣覆棋兼舉白，不離名教可顛狂。"
    ]
  },
  {
    "volume": 680,
    "sequence": 53,
    "title": "故都",
    "author": "韓偓",
    "content": [
      "故都遙想草萋萋，上帝深疑亦自迷。塞雁已侵池籞宿，宮鴉猶戀女牆啼。天涯烈士空垂涕，地下強魂必噬臍。",
      "掩鼻計成終不覺，馮驩無路斅鳴雞。"
    ]
  },
  {
    "volume": 680,
    "sequence": 54,
    "title": "夢仙",
    "author": "韓偓",
    "content": [
      "紫霄宮闕五雲芝，九級壇前再拜時。鶴舞鹿眠春草遠，山高水闊夕陽遲。每嗟阮肇歸何速，深羨張騫去不疑。",
      "澡練純陽功力在，此心唯有玉皇知。"
    ]
  },
  {
    "volume": 680,
    "sequence": 55,
    "title": "贈吳顛尊師",
    "author": "韓偓",
    "content": [
      "飲酒經何代，休糧度此生。跡應常自浼，顛亦強為名。",
      "道若千鈞重，身如一羽輕。毫釐分象緯，袒跣揖公卿。",
      "狗竇號光逸，漁陽裸禰衡。笑雷冬蟄震，岩電夜珠明。",
      "月魄侵簪冷，江光逼屐清。半酣思救世，一手擬扶傾。",
      "擊地嗟衰俗，看天貯不平。自緣懷氣義，可是計烹亨。",
      "議論通三教，年顏稱五更。老狂人不厭，密行鬼應驚。",
      "未識心相許，開襟語便誠。伊余常仗義，願拜十年兄。"
    ]
  },
  {
    "volume": 680,
    "sequence": 56,
    "title": "送人棄官入道",
    "author": "韓偓",
    "content": [
      "仙李濃陰潤，皇枝密葉敷。俊才輕折桂，捷徑取紆朱。",
      "斷絏三清路，揚鞭五達衢。側身期破的，縮手待呼盧。",
      "社稷俄如綴，雄豪詎守株。忸怩非壯志，擺脫是良圖。",
      "塵土留難住，纓緌棄若無。冥心歸大道，回首笑吾徒。",
      "酒律應難忘，詩魔未肯徂。他年如拔宅，為我指清都。"
    ]
  }
]