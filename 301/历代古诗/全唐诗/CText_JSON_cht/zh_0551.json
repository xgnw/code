[
  {
    "volume": 551,
    "sequence": 1,
    "title": "漢堤詩",
    "author": "盧肇",
    "content": [
      "陰沴奸陽，來暴於襄。洎入大郛，波端若鋩。觸厚摧高，不知其防。駭潰顛委，萬室皆毀。灶登蛟鼉，堂集鱣鮪。",
      "惟恩若讎，母不能子。洪潰既涸，閈閎其虛。以隳我堵，以剝我廬。酸傷顧望，若踐丘墟。帝曰念嗟，朕日南顧。",
      "流災降慝，天曷台怒。滔滔襄郊，捽我嬰孺。於惟餘甿，饑傷喘呼。斯為淫痍，孰往膏傅。惟汝元寮，僉舉明哲。",
      "我公用諧，苴茅杖節。來視襄人，噢咻提挈。不日不月，咍乎抃悅。乃泳故堤，陷於沙泥。缺落坳圮，由東訖西。",
      "公曰嗚呼，漢之有堤。實命襄人，不力乃力。則及乃身，具鍤與畚。漢堤其新，帝廩有粟。帝府有緡，爾成爾堤。",
      "必錫爾勤，襄人怡怡。聽命襄滸，背囊肩杵。奔走蹈舞，分之卒伍。令以麾鼓，尋尺既度。日月可數，登登嶪嶪。",
      "周旋上下，披峴斫楚。飛石挽土，舉築殷雷。駭汗霏雨，疲癃鰥獨。奮有筋膂，呀籲來助。提筐負筥，不勞其勞。",
      "雜遝笑語，咸曰盧公，來賜我生。斯堤既成，蜿蜿而平。",
      "確爾山固，屹如雲橫。漢流雖狂，堅不可蝕。代千年億，與天無極。惟公之堤，昔在人心。既築既成，橫之于南。",
      "萌渚不峻，此門不深。今複在茲，于漢之陰。斯堤已崇，茲民獲佑。齯童相慶，室以完富。貽於襄人，願保厥壽。",
      "繄公之功，赫焉如晝。捍此巨災，崒若京阜。天子賜之，百姓載之。族孫作詩，昭示厥後。"
    ]
  },
  {
    "volume": 551,
    "sequence": 2,
    "title": "題甘露寺",
    "author": "盧肇",
    "content": [
      "北固岩端寺，佳名自上臺。地從京口斷，山到海門回。",
      "曙色煙中滅，潮聲日下來。一隅通雉堞，千仞聳樓臺。",
      "林暗疑降虎，江空想度杯。福庭增氣象，仙磬落昭回。",
      "覺路花非染，流年景謾催。隋宮凋綠草，晉室散黃埃。",
      "西蜀波湍盡，東溟日月開。如登最高處，應得見蓬萊。"
    ]
  },
  {
    "volume": 551,
    "sequence": 3,
    "title": "江陵府初試澄心如水",
    "author": "盧肇",
    "content": [
      "丹心何所喻，唯水並清虛。莫測千尋底，難知一勺初。",
      "內明非有物，上善本無魚。澹泊隨高下，波瀾逐卷舒。",
      "養蒙方浩浩，出險每徐徐。若灌情田裏，常流盡不如。"
    ]
  },
  {
    "volume": 551,
    "sequence": 4,
    "title": "風不鳴條",
    "author": "盧肇",
    "content": [
      "習習和風至，過條不自鳴。暗通青律起，遠傍白蘋生。",
      "拂樹花仍落，經林鳥自驚。幾牽蘿蔓動，潛惹柳絲輕。",
      "入穀迷松響，開窗失竹聲。熏弦方在禦，萬國仰皇情。"
    ]
  },
  {
    "volume": 551,
    "sequence": 5,
    "title": "別宜春赴舉",
    "author": "盧肇",
    "content": [
      "秋天草木正蕭疏，西望秦關別舊居。筵上芳樽今日酒，篋中黃卷古人書。辭鄉且伴銜蘆雁，入海終為戴角魚。",
      "長短九霄飛直上，不教毛羽落空虛。"
    ]
  },
  {
    "volume": 551,
    "sequence": 6,
    "title": "射策後作",
    "author": "盧肇",
    "content": [
      "射策明時愧不才，敢期青律變寒灰。晴憐斷雁侵雲去，暖見醯雞傍酒來。箭發尚憂楊葉遠，愁生只恐杏花開。",
      "曲江春淺人遊少，盡日看山醉獨回。"
    ]
  },
  {
    "volume": 551,
    "sequence": 7,
    "title": "和主司王起",
    "author": "盧肇",
    "content": [
      "嵩高降德為時生，洪筆三題造化名。鳳詔佇歸專北極，驪珠搜得盡東瀛。褒衣已換金章貴，禁掖曾隨玉樹榮。",
      "明日定知同相印，青衿新列柳間營。"
    ]
  },
  {
    "volume": 551,
    "sequence": 8,
    "title": "及第送潘圖歸宜春",
    "author": "盧肇",
    "content": [
      "三載皇都恨食貧，北溟今日化窮鱗。青雲乍喜逢知己，白社猶悲送故人。對酒共驚千里別，看花自感一枝春。",
      "君歸為說龍門寺，雷雨初生電繞身。"
    ]
  },
  {
    "volume": 551,
    "sequence": 9,
    "title": "將歸宜春留題新安館",
    "author": "盧肇",
    "content": [
      "東裏如今號鄭鄉，西家昔日近丘牆。芸台四部添新學，秘殿三年學老郎。天外鴛鸞愁不見，山中雲鶴喜相忘。",
      "猶張皂蓋歸蓬蓽，直謂時無許子將。"
    ]
  },
  {
    "volume": 551,
    "sequence": 10,
    "title": "競渡詩",
    "author": "盧肇",
    "content": [
      "石溪久住思端午，館驛樓前看發機。鼙鼓動時雷隱隱，獸頭淩處雪微微。沖波突出人齊譀，躍浪爭先鳥退飛。",
      "向道是龍剛不信，果然奪得錦標歸。"
    ]
  },
  {
    "volume": 551,
    "sequence": 11,
    "title": "除歙州途中寄座主王侍郎",
    "author": "盧肇",
    "content": [
      "忽忝專城奉六條，自憐出谷屢遷喬。驅車雖道還家近，捧日惟愁去國遙。朱戶昨經新棨戟，風帆常覺戀簞瓢。",
      "江天夜夜知消息，長見台星在碧霄。"
    ]
  },
  {
    "volume": 551,
    "sequence": 12,
    "title": "禦溝水",
    "author": "盧肇",
    "content": [
      "萬壑朝溟海，縈回歲月多。無如此溝水，咫尺奉天波。"
    ]
  },
  {
    "volume": 551,
    "sequence": 13,
    "title": "楊柳枝",
    "author": "盧肇",
    "content": [
      "青鳥泉邊草木春，黃雲塞上是征人。",
      "歸來若得長條贈，不憚風霜與苦辛。"
    ]
  },
  {
    "volume": 551,
    "sequence": 14,
    "title": "新植紅茶花偶出被人移去以詩索之",
    "author": "盧肇",
    "content": [
      "嚴恨柴門一樹花，便隨香遠逐香車。",
      "花如解語還應道，欺我郎君不在家。"
    ]
  },
  {
    "volume": 551,
    "sequence": 15,
    "title": "戲題",
    "author": "盧肇",
    "content": [
      "神女初離碧玉階，彤雲猶擁牡丹鞋。",
      "知道相公憐玉腕，強將纖手整金釵。"
    ]
  },
  {
    "volume": 551,
    "sequence": 16,
    "title": "成名後作",
    "author": "盧肇",
    "content": [
      "桂在蟾宮不可攀，功成業熟也何難。",
      "今朝折得東歸去，共與鄉閭年少看。"
    ]
  },
  {
    "volume": 551,
    "sequence": 17,
    "title": "登祝融寺蘭若",
    "author": "盧肇",
    "content": [
      "祝融絕頂萬餘層，策杖攀蘿步步登。",
      "行到月宮霞外寺，白雲相伴兩三僧。"
    ]
  },
  {
    "volume": 551,
    "sequence": 18,
    "title": "被謫連州",
    "author": "盧肇",
    "content": [
      "黃絹外孫翻得罪，華顛故老莫相嗤。",
      "連州萬里無親戚，舊識唯應有荔枝。"
    ]
  },
  {
    "volume": 551,
    "sequence": 19,
    "title": "謫後再書一絕",
    "author": "盧肇",
    "content": [
      "崆峒道士誤燒丹，赤鼠黃牙幾許難。",
      "墜墮閻浮南斗下，不知何事犯星官。"
    ]
  },
  {
    "volume": 551,
    "sequence": 20,
    "title": "題清遠峽觀音院二首",
    "author": "盧肇",
    "content": [
      "清潭洞澈深千丈，危岫攀蘿上幾層。",
      "秋盡更無黃葉樹，夜闌唯對白頭僧。",
      "風入古松添急雨，月臨虛檻背殘燈。",
      "老猿嘯狖還欺客，來撼窗前百尺藤。"
    ]
  },
  {
    "volume": 551,
    "sequence": 21,
    "title": "喜楊舍人入翰林",
    "author": "盧肇",
    "content": [
      "御筆親批翰長銜，夜開金殿送瑤緘。",
      "平明玉案臨宣室，已見龍光出傅岩。"
    ]
  },
  {
    "volume": 551,
    "sequence": 22,
    "title": "謫連州書春牛榜子",
    "author": "盧肇",
    "content": [
      "陽和未解逐民憂，雪滿群山對白頭。",
      "不得職田饑欲死，兒儂何事打春牛。"
    ]
  },
  {
    "volume": 551,
    "sequence": 23,
    "title": "送弟",
    "author": "盧肇",
    "content": [
      "去日家無擔石儲，汝須勤若事樵漁。",
      "古人盡向塵中遠，白日耕田夜讀書。"
    ]
  },
  {
    "volume": 551,
    "sequence": 24,
    "title": "牧童",
    "author": "盧肇",
    "content": [
      "誰人得似牧童心，牛上橫眠秋聽深。",
      "時複往來吹一曲，何愁南北不知音。"
    ]
  },
  {
    "volume": 551,
    "sequence": 25,
    "title": "嘲小兒",
    "author": "盧肇",
    "content": [
      "貪生只愛眼前珍，不覺風光度歲頻。",
      "昨日見來騎竹馬，今朝早是有年人。"
    ]
  },
  {
    "volume": 551,
    "sequence": 26,
    "title": "金錢花",
    "author": "盧肇",
    "content": [
      "輪郭休誇四字書，紅窠寫出對庭除。",
      "時時買得佳人笑，本色金錢卻不如。"
    ]
  },
  {
    "volume": 551,
    "sequence": 27,
    "title": "木筆花",
    "author": "盧肇",
    "content": [
      "軟如新竹管初齊，粉膩紅輕樣可攜。",
      "誰與詩人偎檻看，好於箋墨並分題。"
    ]
  },
  {
    "volume": 551,
    "sequence": 28,
    "title": "句",
    "author": "盧肇",
    "content": [
      "君夢涔陽月，中秋憶棹歌。。",
      "妙吹應諧鳳，工書定得鵝。（李群玉善急就章，喜食鵝，肇贈句云云。見《紀事》）",
      "亭邊古木晝陰陰，亭下寒潭百丈深。黃菊舊連陶令宅，青山遙負向平心。。"
    ]
  }
]