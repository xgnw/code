[
  {
    "volume": 773,
    "sequence": 1,
    "title": "長門失寵",
    "author": "蕭意",
    "content": [
      "自從別鑾殿，長門幾度春。不知金屋裏，更貯若為人。"
    ]
  },
  {
    "volume": 773,
    "sequence": 2,
    "title": "下山逢故夫",
    "author": "徐之才",
    "content": [
      "踟躕下山婦，共申別離久。為問織縑人，何必長相守。"
    ]
  },
  {
    "volume": 773,
    "sequence": 3,
    "title": "虜患",
    "author": "張陵",
    "content": [
      "今日漢家探使回，蟻疊胡兵來未歇。",
      "春風渭水不敢流，總作六軍心上血。"
    ]
  },
  {
    "volume": 773,
    "sequence": 4,
    "title": "夏日閨怨",
    "author": "蔡瑰",
    "content": [
      "桃徑李蹊絕芳園，炎氛熾日滿愁軒。枝上鳥驚朱槿落，池中魚戲綠蘋翻。君戀京師久留滯，妾怨高樓積年歲。",
      "非關曾入楚王宮，直為相思腰轉細。臥簟乘閑乍逐涼，熏爐畏熱懶焚香。雨沾柳葉如啼眼，露滴蓮花似汗妝。",
      "全由獨自羞看影，豔是孤眠疑夜永。無情拂鏡不成妝，有時卻扇還風靜。近日書來道欲歸，鴛鴦文錦字息機。",
      "但恐愁容不相識，為教恒著別時衣。"
    ]
  },
  {
    "volume": 773,
    "sequence": 5,
    "title": "詠破扇",
    "author": "唐怡",
    "content": [
      "輪如明月盡，羅似薄雲穿。無由重掩笑，分在秋風前。"
    ]
  },
  {
    "volume": 773,
    "sequence": 6,
    "title": "述懷",
    "author": "唐怡",
    "content": [
      "萬事皆零落，平生不可思。惟餘酒中趣，不減少年時。"
    ]
  },
  {
    "volume": 773,
    "sequence": 7,
    "title": "詠燭寄人",
    "author": "潘求仁",
    "content": [
      "燭與人相似，通宵遽白煎。不應須下淚，只是為人然。"
    ]
  },
  {
    "volume": 773,
    "sequence": 8,
    "title": "薛王花燭行",
    "author": "閻德隱",
    "content": [
      "王子仙車下鳳台，紫纓金勒馭龍媒。□□□□□□出，環佩鏘鏘天上來。鳷鵲樓前雲半卷，鴛鴦殿上月裴回。",
      "玉盤錯落銀燈照，珠帳玲瓏寶扇開。盈盈二八誰家子，紅粉新妝勝桃李。從來六行比齊姜，自許千門奉楚王。",
      "楚王宮裏能服飾，顧盼傾城複傾國。合歡錦帶蒲萄花，連理香裙石榴色。金爐半夜起氛氳，翡翠被重蘇合熏。",
      "不學曹王遇神女，莫言羅敷邀使君。同心婉娩若琴瑟，更笑天河有靈匹。一朝福履盛王門，百代光輝增帝室。",
      "富貴榮華實可憐，路傍觀者謂神仙。只應早得淮南術，會見雙飛入紫煙。"
    ]
  },
  {
    "volume": 773,
    "sequence": 9,
    "title": "三月歌",
    "author": "閻德隱",
    "content": [
      "洛陽城路九春衢，洛陽城外柳千株。",
      "能得來時作眼覓，天津橋側錦屠蘇。"
    ]
  },
  {
    "volume": 773,
    "sequence": 10,
    "title": "妾薄命",
    "author": "劉元叔",
    "content": [
      "自從離別守空閨，遙聞征戰赴雲梯。夜夜思君遼海北，年年棄妾渭橋西。陽春白日照空暖，紫燕銜花向庭滿。",
      "彩鸞琴裏怨聲多，飛鵲鏡前妝梳斷。誰家夫婿不從征，應是漁陽別有情。莫道紅顏燕地少，家家還似洛陽城。",
      "旦逐新人殊未歸，還令秋至夜霜飛。北斗星前橫旅雁，南樓月下搗寒衣。夜深聞雁腸欲絕，獨坐縫衣燈又滅。",
      "暗啼羅帳空自憐，夢度陽關向誰說。每憐容貌宛如神，如何薄命不如人。待君朝夕燕山至，好作明年楊柳春。"
    ]
  },
  {
    "volume": 773,
    "sequence": 11,
    "title": "古別離",
    "author": "常理",
    "content": [
      "君禦狐白裘，妾居緗綺幬。粟鈿金夾膝，花錯玉搔頭。",
      "離別生庭草，征衣斷戍樓。蠨蛸網清曙，菡萏落紅秋。",
      "小膽空房怯，長眉滿鏡愁。為傳兒女意，不用遠封侯。"
    ]
  },
  {
    "volume": 773,
    "sequence": 12,
    "title": "妾薄命",
    "author": "常理",
    "content": [
      "十五玉童色，雙蛾青彎彎。鳥銜櫻桃花，此時刺繡閑。",
      "嬌小恣所愛，誤人金指環。豔花句引落，滅燭屏風關。",
      "妾怕愁中畫，君偷薄裏還。初謂來心平若案，誰知別意險如山。乍啼羅袖嬌遮面，不忍看君莫惜顏。"
    ]
  },
  {
    "volume": 773,
    "sequence": 13,
    "title": "虞姬怨",
    "author": "馮待征",
    "content": [
      "妾本江南採蓮女，君是江東學劍人。逢君遊俠英雄日，值妾年華桃李春。年華灼灼豔桃李，結髮簪花配君子。",
      "行逢楚漢正相持，辭家上馬從君起。歲歲年年事征戰，侍君帷幕損紅顏。不惜羅衣沾馬汗，不辭紅粉著刀環。",
      "相期相許定關中，鳴鑾鳴佩入秦宮。誰誤四面楚歌起，果知五星漢道雄。天時人事有興滅，智窮計屈心摧折。",
      "澤中馬力先戰疲，帳下蛾眉□□□。君王是日無神彩，賤妾此時容貌改。拔山意氣都已無，渡江面目今何在。",
      "終天隔地與君辭，恨似流波無息時。使妾本來不相識，豈見中途懷苦悲。"
    ]
  },
  {
    "volume": 773,
    "sequence": 14,
    "title": "越溪怨",
    "author": "冷朝光",
    "content": [
      "越王宮裏如花人，越水溪頭采白蘋。白蘋未盡人先盡，誰見江南春複春。"
    ]
  },
  {
    "volume": 773,
    "sequence": 15,
    "title": "吳宮怨",
    "author": "衛萬",
    "content": [
      "君不見吳王宮閣臨江起，不見珠簾見江水。",
      "曉氣晴來雙闕間，潮聲夜落千門裏。句踐城中非舊春，姑蘇台下起黃塵。只今唯有西江月，曾照吳王宮裏人。"
    ]
  },
  {
    "volume": 773,
    "sequence": 16,
    "title": "春遊吟",
    "author": "李章",
    "content": [
      "初春遍芳甸，十裏藹盈矚。美人摘新英，步步玩春綠。",
      "所思杳何處，宛在吳江曲。可憐不得共芳菲，日暮歸來淚滿衣。"
    ]
  },
  {
    "volume": 773,
    "sequence": 17,
    "title": "婕妤怨",
    "author": "王沈",
    "content": [
      "長信梨花暗欲棲，應門上鑰草萋萋。",
      "春風吹花亂撲戶，班絕車聲不至啼。"
    ]
  },
  {
    "volume": 773,
    "sequence": 18,
    "title": "夜夜曲",
    "author": "王偃",
    "content": [
      "北斗星移銀漢低，班姬愁思鳳城西。",
      "青槐陌上行人絕，明月樓前烏夜啼。"
    ]
  },
  {
    "volume": 773,
    "sequence": 19,
    "title": "明君詞",
    "author": "王偃",
    "content": [
      "北望單于日半斜，明君馬上泣胡沙。",
      "一雙淚滴黃河水，應得東流入漢家。"
    ]
  },
  {
    "volume": 773,
    "sequence": 20,
    "title": "擬古東飛伯勞歌",
    "author": "李暇",
    "content": [
      "秦王龍劍燕後琴，珊瑚寶匣鏤雙心。誰家女兒抱香枕，開衾滅燭願侍寢。瓊窗半上金鏤幬，輕羅掩面不遮羞。",
      "青綺幃中坐相憶，紅鸞鏡裏見愁色。簷花照月鶯對棲，空將可憐暗中啼。"
    ]
  },
  {
    "volume": 773,
    "sequence": 21,
    "title": "怨詩三首",
    "author": "李暇",
    "content": [
      "羅敷初總髻，蕙芳正嬌小。月落始歸船，春眠恒著曉。",
      "何處期郎游，小苑花台間。相憶不可見，且複乘月還。",
      "別前花照路，別後露垂葉。歌舞須及時，如何坐悲妾。"
    ]
  },
  {
    "volume": 773,
    "sequence": 22,
    "title": "碧玉歌",
    "author": "李暇",
    "content": [
      "碧玉上官妓，出入千花林。珠被玳瑁床，感郎情意深。"
    ]
  },
  {
    "volume": 773,
    "sequence": 23,
    "title": "見美人聞琴不聽",
    "author": "李播",
    "content": [
      "洛浦風流雪，陽臺朝暮雲。聞琴不肯聽，似妒卓文君。"
    ]
  },
  {
    "volume": 773,
    "sequence": 24,
    "title": "賦詩",
    "author": "辛弘智",
    "content": [
      "君為河邊草，逢春心剩生。妾如臺上鏡，得照始分明。"
    ]
  },
  {
    "volume": 773,
    "sequence": 25,
    "title": "自君之出矣",
    "author": "辛弘智",
    "content": [
      "自君之出矣，梁塵靜不飛。思君如滿月，夜夜減容輝。"
    ]
  },
  {
    "volume": 773,
    "sequence": 26,
    "title": "自君之出矣",
    "author": "辛弘智",
    "content": [
      "自君之出矣，寶鏡為誰明。思君如隴水，常聞嗚咽聲。"
    ]
  }
]