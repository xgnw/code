[
  {
    "volume": 686,
    "sequence": 1,
    "title": "閿鄉寓居十首：阿對泉",
    "author": "吳融",
    "content": [
      "六載抽毫侍禁闈，可堪多病決然歸。",
      "五陵年少如相問，阿對泉頭一布衣。"
    ]
  },
  {
    "volume": 686,
    "sequence": 2,
    "title": "閿鄉寓居十首：蛙聲",
    "author": "吳融",
    "content": [
      "稚圭倫鑒未精通，只把蛙聲鼓吹同。",
      "君聽月明人靜夜，肯饒天籟與松風。"
    ]
  },
  {
    "volume": 686,
    "sequence": 3,
    "title": "閿鄉寓居十首：茆堂",
    "author": "吳融",
    "content": [
      "結得茆簷瞰碧溪，閑雲之外不同棲。",
      "猶嫌未遠函關道，正睡剛聞報曉雞。"
    ]
  },
  {
    "volume": 686,
    "sequence": 4,
    "title": "閿鄉寓居十首：清溪",
    "author": "吳融",
    "content": [
      "清溪見底露蒼苔，密竹垂藤鎖不開。",
      "應是仙家在深處，愛流花片引人來。"
    ]
  },
  {
    "volume": 686,
    "sequence": 5,
    "title": "閿鄉寓居十首：釣竿",
    "author": "吳融",
    "content": [
      "曾拋釣渚入秦關，今卻持竿傍碧灘。",
      "認得舊溪兼舊意，恰如羊祜識金環。"
    ]
  },
  {
    "volume": 686,
    "sequence": 6,
    "title": "閿鄉寓居十首：山僧",
    "author": "吳融",
    "content": [
      "石臼山頭有一僧，朝無香積夜無燈。",
      "近嫌俗客知蹤跡，擬向中方斷石層。"
    ]
  },
  {
    "volume": 686,
    "sequence": 7,
    "title": "閿鄉寓居十首：小徑",
    "author": "吳融",
    "content": [
      "礙竹妨花一徑幽，攀援可到玉峰頭。",
      "若教須作康莊好，更有高車駟馬憂。"
    ]
  },
  {
    "volume": 686,
    "sequence": 8,
    "title": "閿鄉寓居十首：聞提壺鳥",
    "author": "吳融",
    "content": [
      "早於批鵊巧於鶯，故國春林足此聲。",
      "今在天涯別館裏，為君沽酒複何情。"
    ]
  },
  {
    "volume": 686,
    "sequence": 9,
    "title": "閿鄉寓居十首：木塔偶題",
    "author": "吳融",
    "content": [
      "西南古刹近芳林，偶得高秋試一吟。",
      "無限黃花襯黃葉，可須春月始傷心。"
    ]
  },
  {
    "volume": 686,
    "sequence": 10,
    "title": "閿鄉寓居十首：山禽",
    "author": "吳融",
    "content": [
      "碧嶂為家煙外棲，銜紅啄翠入芳蹊。",
      "可能知我心無定，頻嫋花枝拂面啼。"
    ]
  },
  {
    "volume": 686,
    "sequence": 11,
    "title": "聞歌",
    "author": "吳融",
    "content": [
      "貫珠一夜奏累累，儘是荀家舊教詞。",
      "落盡梁塵腸不斷，九原誰報小憐知。"
    ]
  },
  {
    "volume": 686,
    "sequence": 12,
    "title": "即席",
    "author": "吳融",
    "content": [
      "竹引絲隨嫋翠樓，滿筵驚動玉關秋。",
      "何人借與丹青筆，畫取當時八字愁。"
    ]
  },
  {
    "volume": 686,
    "sequence": 13,
    "title": "便殿候對",
    "author": "吳融",
    "content": [
      "宣呼晝入蕊珠宮，玉女窗扉薄霧籠。",
      "待得華胥春夢覺，半竿斜日下廂風。"
    ]
  },
  {
    "volume": 686,
    "sequence": 14,
    "title": "南遷途中作七首：登七盤嶺二首",
    "author": "吳融",
    "content": [
      "才非賈傅亦遷官，五月驅羸上七盤。",
      "從此自知身計定，不能回首望長安。",
      "七盤嶺上一長號，將謂青天鑒郁陶。",
      "近日青天都不鑒，七盤應是未高高。"
    ]
  },
  {
    "volume": 686,
    "sequence": 15,
    "title": "南遷途中作七首：渡漢江初嘗鯿魚有作",
    "author": "吳融",
    "content": [
      "嘯父知機先憶魚，季鷹無事已思鱸。",
      "自慚初識查頭味，正是棲棲哭阮塗。"
    ]
  },
  {
    "volume": 686,
    "sequence": 16,
    "title": "南遷途中作七首：溪翁",
    "author": "吳融",
    "content": [
      "飯稻羹菰曉複昏，碧灘聲裏長諸孫。",
      "應嗟獨上涔陽客，排比椒漿奠楚魂。"
    ]
  },
  {
    "volume": 686,
    "sequence": 17,
    "title": "南遷途中作七首：寄友人",
    "author": "吳融",
    "content": [
      "驚魂往往坐疑飄，便好為文慰寂寥。",
      "若待清湘葬魚了，縱然招得不堪招。"
    ]
  },
  {
    "volume": 686,
    "sequence": 18,
    "title": "南遷途中作七首：途中偶懷",
    "author": "吳融",
    "content": [
      "無路能酬國士恩，短亭寂寂到黃昏。",
      "回腸一寸危如線，賴得商山未有猿。"
    ]
  },
  {
    "volume": 686,
    "sequence": 19,
    "title": "南遷途中作七首：訪貫休上人",
    "author": "吳融",
    "content": [
      "休公為我設蘭湯，方便教人學洗腸。",
      "自覺塵纓頓瀟灑，南行不復問滄浪。"
    ]
  },
  {
    "volume": 686,
    "sequence": 20,
    "title": "鴛鴦",
    "author": "吳融",
    "content": [
      "翠翹紅頸覆金衣，灘上雙雙去又歸。",
      "長短死生無兩處，可憐黃鵠愛分飛。"
    ]
  },
  {
    "volume": 686,
    "sequence": 21,
    "title": "野步",
    "author": "吳融",
    "content": [
      "一曲兩曲澗邊草，千枝萬枝村落花。",
      "攜筇深去不知處，幾歎山阿隔酒家。"
    ]
  },
  {
    "volume": 686,
    "sequence": 22,
    "title": "酬僧",
    "author": "吳融",
    "content": [
      "玉堂全不限常朝，臥待重城宿霧銷。",
      "翻憶故山深雪裏，滿爐枯柏帶煙燒。"
    ]
  },
  {
    "volume": 686,
    "sequence": 23,
    "title": "買帶花櫻桃",
    "author": "吳融",
    "content": [
      "粉紅輕淺靚妝新，和露和煙別近鄰。",
      "萬一有情應有恨，一年榮落兩家春。"
    ]
  },
  {
    "volume": 686,
    "sequence": 24,
    "title": "海棠二首",
    "author": "吳融",
    "content": [
      "太尉園林兩樹春，年年奔走探花人。",
      "今來獨倚荊山看，回首長安落戰塵。",
      "雲綻霞鋪錦水頭，占春顏色最風流。",
      "若教更近天街種，馬上多逢醉五侯。"
    ]
  },
  {
    "volume": 686,
    "sequence": 25,
    "title": "送僧上峽歸東蜀",
    "author": "吳融",
    "content": [
      "巴字江流一棹回，紫袈裟是禁中裁。",
      "如從十二峰前過，莫賦佳人殊未來。"
    ]
  },
  {
    "volume": 686,
    "sequence": 26,
    "title": "杏花",
    "author": "吳融",
    "content": [
      "春物競相妒，杏花應最嬌。紅輕欲愁殺，粉薄似啼銷。",
      "願作南華蝶，翩翩繞此條。"
    ]
  },
  {
    "volume": 686,
    "sequence": 27,
    "title": "草",
    "author": "吳融",
    "content": [
      "染亦不可成，畫亦不可得。萇弘未死時，應無此顏色。"
    ]
  },
  {
    "volume": 686,
    "sequence": 28,
    "title": "和楊侍郎",
    "author": "吳融",
    "content": [
      "目極家山遠，身拘禁苑深。煙霄慚暮齒，麋鹿愧初心。"
    ]
  },
  {
    "volume": 686,
    "sequence": 29,
    "title": "山居喜友人相訪",
    "author": "吳融",
    "content": [
      "秋雨空山夜，非君不此來。高於剡溪雪，一棹到門回。"
    ]
  },
  {
    "volume": 686,
    "sequence": 30,
    "title": "遠山",
    "author": "吳融",
    "content": [
      "隱隱隔千里，巍巍知幾重。平時未能去，夢斷一聲鐘。"
    ]
  },
  {
    "volume": 686,
    "sequence": 31,
    "title": "江樹",
    "author": "吳融",
    "content": [
      "終日沖奔浪，何年墜亂風。謝公堪入詠，目極在雲中。"
    ]
  },
  {
    "volume": 686,
    "sequence": 32,
    "title": "薔薇",
    "author": "吳融",
    "content": [
      "萬卉春風度，繁花夏景長。館娃人盡醉，西子始新妝。"
    ]
  },
  {
    "volume": 686,
    "sequence": 33,
    "title": "梅雨",
    "author": "吳融",
    "content": [
      "渾開又密望中迷，乳燕歸遲粉竹低。撲地暗來飛野馬，舞風斜去散醯雞。初從滴瀝妨琴榭，漸到潺湲繞藥畦。",
      "少傍海邊飄泊處，中庭自有兩犁泥。"
    ]
  },
  {
    "volume": 686,
    "sequence": 34,
    "title": "登途懷友人",
    "author": "吳融",
    "content": [
      "日落野原秀，雨餘雲物閑。清時正愁絕，高處正躋攀。",
      "京洛遙天外，江河戰鼓間。孤懷欲誰寄，應望塞鴻還。"
    ]
  },
  {
    "volume": 686,
    "sequence": 35,
    "title": "聞蟬",
    "author": "吳融",
    "content": [
      "夏在先催過，秋賒已被迎。自應人不會，莫道物無情。",
      "木葉縱未落，鬢絲還易生。西風正相亂，休上夕陽城。"
    ]
  },
  {
    "volume": 686,
    "sequence": 36,
    "title": "秋色",
    "author": "吳融",
    "content": [
      "染不成幹畫未銷，霏霏拂拂又迢迢。",
      "曾從建業城邊路，蔓草寒煙鎖六朝。"
    ]
  },
  {
    "volume": 686,
    "sequence": 37,
    "title": "自諷",
    "author": "吳融",
    "content": [
      "本是滄洲把釣人，無端三署接清塵。",
      "從來不解長流涕，也渡湘漓作逐臣。"
    ]
  },
  {
    "volume": 686,
    "sequence": 38,
    "title": "宿青雲驛",
    "author": "吳融",
    "content": [
      "蒼黃負譴走商顏，保得微躬出武關。",
      "今夜青雲驛前月，伴吟應到落西山。"
    ]
  },
  {
    "volume": 686,
    "sequence": 39,
    "title": "秋聞子規",
    "author": "吳融",
    "content": [
      "年年春恨化冤魂，血染枝紅壓疊繁。",
      "正是西風花落盡，不知何處認啼痕。"
    ]
  },
  {
    "volume": 686,
    "sequence": 40,
    "title": "荊南席上聞歌",
    "author": "吳融",
    "content": [
      "迎愁斂黛一聲分，吊屈江邊日暮聞。",
      "何事遏雲翻不定，自緣蹤跡愛行雲。"
    ]
  },
  {
    "volume": 686,
    "sequence": 41,
    "title": "武關",
    "author": "吳融",
    "content": [
      "時來時去若迴圈，雙闔平雲謾鎖山。只地道教秦設險，不知天與漢為關。貪生莫作千年計，到了都成一夢閑。",
      "爭得便如岩下水，從他興廢自潺潺。"
    ]
  },
  {
    "volume": 686,
    "sequence": 42,
    "title": "月夕追事",
    "author": "吳融",
    "content": [
      "曾聽豪家碧玉歌，雲床冰簟落秋河。月臨高閣簾無影，風過回廊幕有波。屈指盡隨雲雨散，滿頭贏得雪霜多。",
      "此時空見清涼影，來伴蛩聲咽砌莎。"
    ]
  },
  {
    "volume": 686,
    "sequence": 43,
    "title": "上陽宮辭",
    "author": "吳融",
    "content": [
      "苑路青青半是苔，翠華西去未知回。景陽春漏無人報，太液秋波有雁來。單影可堪明月照，紅顏無奈落花催。",
      "誰能賦得長門事，不惜千金奉酒杯。"
    ]
  },
  {
    "volume": 686,
    "sequence": 44,
    "title": "送于員外歸隱藍田",
    "author": "吳融",
    "content": [
      "曾吟工部兩峰寒，今日星郎得掛冠。吾道不行歸始是，世情如此住應難。圍棋已訪生雲石，把釣先尋急雨灘。",
      "若遇秦時雪髯客，紫芝兼可備朝餐。"
    ]
  },
  {
    "volume": 686,
    "sequence": 45,
    "title": "廢宅",
    "author": "吳融",
    "content": [
      "風飄碧瓦雨摧垣，卻有鄰人與鎖門。幾樹好花閑白晝，滿庭荒草易黃昏。放魚池涸蛙爭聚，棲燕梁空雀自喧。",
      "不獨淒涼眼前事，咸陽一火便成原。"
    ]
  },
  {
    "volume": 686,
    "sequence": 46,
    "title": "湖州晚望",
    "author": "吳融",
    "content": [
      "鼓角迎秋晚韻長，斷虹疏雨間微陽。兩條溪水分頭碧，四面人家入骨涼。獨鳥歸時雲鬥迥，殘蟬急處日爭忙。",
      "他年若得壺中術，一簇汀洲盡貯將。"
    ]
  },
  {
    "volume": 686,
    "sequence": 47,
    "title": "宋玉宅",
    "author": "吳融",
    "content": [
      "草白煙寒半野陂，臨江舊宅指遺基。已懷湘浦招魂事，更憶高唐說夢時。穿徑早曾聞客住，登牆豈複見人窺。",
      "今朝送別還經此，吟斷當年幾許悲。"
    ]
  },
  {
    "volume": 686,
    "sequence": 48,
    "title": "春晚書懷",
    "author": "吳融",
    "content": [
      "落盡紅芳春意闌，綠蕪空鎖辟疆園。嫦娥斷影霜輪冷，帝子無蹤淚竹繁。未達東鄰還絕想，不勞南浦更銷魂。",
      "晚來雖共殘鶯約，爭奈風淒又雨昏。"
    ]
  },
  {
    "volume": 686,
    "sequence": 49,
    "title": "寄楊侍郎",
    "author": "吳融",
    "content": [
      "雲情鶴態莫誇慵，正上仙樓十二重。吟逸易沈鳷鵲月，夢長先斷景陽鐘。奇文已刻金書券，秘語看鐫玉檢封。",
      "何事春來待歸隱，探知溪畔有風松。"
    ]
  },
  {
    "volume": 686,
    "sequence": 50,
    "title": "杏花",
    "author": "吳融",
    "content": [
      "粉薄紅輕掩斂羞，花中占斷得風流。軟非因醉都無力，凝不成歌亦自愁。獨照影時臨水畔，最含情處出牆頭。",
      "裴回盡日難成別，更待黃昏對酒樓。"
    ]
  },
  {
    "volume": 686,
    "sequence": 51,
    "title": "憲丞裴公上洛退居有寄二首",
    "author": "吳融",
    "content": [
      "鴻在冥冥已自由，紫芝峰下更高秋。拋來簪紱都如夢，泥著杯香不為愁。晚樹拂簷風脫翠，夜灘當戶月和流。",
      "自嗟不得從公去，共上仙家十二樓。",
      "瘦如仙鶴爽風篁，外卻塵囂興緒長。偶坐幾回沈皓月，閑吟是處到殘陽。門前立使修書懶，花下留賓壓酒忙。",
      "目斷瓊林攀不得，一重丹水抵三湘。"
    ]
  },
  {
    "volume": 686,
    "sequence": 52,
    "title": "叢祠",
    "author": "吳融",
    "content": [
      "叢祠一炬照秦川，雨散雲飛二十年。長路未歸萍逐水，舊居難問草平煙。金鞍正伴桐鄉客，粉壁猶懷桂苑仙。",
      "何必向來曾識面，拂塵看字也淒然。"
    ]
  },
  {
    "volume": 686,
    "sequence": 53,
    "title": "分水嶺",
    "author": "吳融",
    "content": [
      "兩派潺湲不暫停，嶺頭長瀉別離情。南隨去馬通巴棧，北逐歸人達渭城。澄處好窺雙黛影，咽時堪寄斷腸聲。",
      "紫溪舊隱還如此，清夜梁山月更明。"
    ]
  },
  {
    "volume": 686,
    "sequence": 54,
    "title": "赴職西川過便橋書懷寄同年",
    "author": "吳融",
    "content": [
      "平門橋下水東馳，萬里從軍一望時。鄉思旋生芳草見，客愁何限夕陽知。秦陵無樹煙猶鎖，漢苑空牆浪欲吹。",
      "不是傷春愛回首，杏壇恩重馬遲遲。"
    ]
  },
  {
    "volume": 686,
    "sequence": 55,
    "title": "太保中書令軍前新樓",
    "author": "吳融",
    "content": [
      "十二闌幹壓錦城，半空人語落灘聲。風流近接平津閣，氣色高含細柳營。盡日捲簾江草綠，有時欹枕雪峰晴。",
      "不知捧詔朝天后，誰此登臨看月明。"
    ]
  },
  {
    "volume": 686,
    "sequence": 56,
    "title": "玉女廟",
    "author": "吳融",
    "content": [
      "九清何日降仙霓，掩映荒祠路欲迷。愁黛不開山淺淺，離心長在草萋萋。簷橫淥派王餘擲，窗嫋紅枝杜宇啼。",
      "若得洗頭盆置此，靚妝無複碧蓮西。"
    ]
  },
  {
    "volume": 686,
    "sequence": 57,
    "title": "坤維軍前寄江南弟兄",
    "author": "吳融",
    "content": [
      "二年征戰劍山秋，家在松江白浪頭。關月幾時幹客淚，戍煙終日起鄉愁。未知遼堞何當下，轉覺燕台不易酬。",
      "獨羨一聲南去雁，滿天風雨到汀州。"
    ]
  },
  {
    "volume": 686,
    "sequence": 58,
    "title": "滻水席上獻座主侍郎",
    "author": "吳融",
    "content": [
      "暖泉宮裏告虔回，略避紅塵小宴開。落絮已隨流水去，啼鶯還傍夕陽來。草能緣岸侵羅薦，花不容枝蘸玉杯。",
      "莫訝諸生中獨醉，感恩傷別正難裁。"
    ]
  },
  {
    "volume": 686,
    "sequence": 59,
    "title": "送知古上人",
    "author": "吳融",
    "content": [
      "昔年離別浙河東，多難相逢舊楚宮。振錫才尋三徑草，登船忽掛一帆風。幾程村飯添盂白，何處山花照衲紅。",
      "不似投荒憔悴客，滄浪無際問漁翁。"
    ]
  },
  {
    "volume": 686,
    "sequence": 60,
    "title": "和座主尚書登布善寺樓",
    "author": "吳融",
    "content": [
      "往事何時不系腸，更堪凝睇白雲鄉。楚王城壘空秋色，羊祜江山只暝光。林下遠分南去馬，渡頭偏認北歸航。",
      "誰知此日憑軒處，一筆工夫勝七襄。"
    ]
  },
  {
    "volume": 686,
    "sequence": 61,
    "title": "金橋感事",
    "author": "吳融",
    "content": [
      "太行和雪疊晴空，二月春郊尚朔風。飲馬早聞臨渭北，射雕今欲過山東。百年徒有伊川歎，五利甯無魏絳功。",
      "日暮長亭正愁絕，哀笳一曲戍煙中。"
    ]
  },
  {
    "volume": 686,
    "sequence": 62,
    "title": "蕭縣道中",
    "author": "吳融",
    "content": [
      "戍火三籠滯晚程，枯桑系馬上寒城。滿川落照無人過，卷地飛蓬有燒明。楚客早聞歌鳳德，劉琨休更舞雞聲。",
      "草堂舊隱終歸去，寄語岩猿莫曉驚。"
    ]
  },
  {
    "volume": 686,
    "sequence": 63,
    "title": "題袞州泗河中石床",
    "author": "吳融",
    "content": [
      "一片苔床水漱痕，何人清賞動乾坤。謫仙醉後雲為態，野客吟時月作魂。光景不回波自遠，風流難問石無言。",
      "邇來多少登臨客，千載誰將勝事論。"
    ]
  },
  {
    "volume": 686,
    "sequence": 64,
    "title": "禁直偶書",
    "author": "吳融",
    "content": [
      "玉皇新複五城居，仙館詞臣在碧虛。錦砌漸看翻芍藥，鎖窗還詠隔蟾蜍。敢期林上靈烏語，貪草雲間彩鳳書。",
      "爭奈滄洲頻入夢，白波無際落紅蕖。"
    ]
  },
  {
    "volume": 686,
    "sequence": 65,
    "title": "送弟東歸",
    "author": "吳融",
    "content": [
      "偶持麟筆侍金閨，夢想三年在故溪。祖竹定欺簷雪折，稚杉應拂棟雲齊。謾勞筋力趨丹鳳，可有文詞詠碧雞。",
      "此別更無閒事囑，北山高處謝猿啼。"
    ]
  },
  {
    "volume": 686,
    "sequence": 66,
    "title": "和座主尚書春日郊居",
    "author": "吳融",
    "content": [
      "海燕初歸朔雁回，靜眠深掩百花台。春蔬已為高僧掇，臘醞還因熟客開。簷外暖絲兼絮墮，檻前輕浪帶鷗來。",
      "謝公難避蒼生意，自古風流必上臺。"
    ]
  },
  {
    "volume": 686,
    "sequence": 67,
    "title": "僧舍白牡丹二首",
    "author": "吳融",
    "content": [
      "膩若裁雲薄綴霜，春殘獨自殿群芳。梅妝向日霏霏暖，紈扇搖風閃閃光。月魄照來空見影，露華凝後更多香。",
      "天生潔白宜清淨，何必殷紅映洞房。",
      "侯家萬朵簇霞丹，若並霜林素豔難。合影只應天際月，分香多是畹中蘭。雖饒百卉爭先發，還在三春向後殘。",
      "想得惠林憑此檻，肯將榮落意來看。"
    ]
  },
  {
    "volume": 686,
    "sequence": 68,
    "title": "八月十五夜禁直寄同僚",
    "author": "吳融",
    "content": [
      "中秋月滿盡相尋，獨入非煙宿禁林。曾恨人間千里隔，更堪天上九門深。明涵太液魚龍定，靜鎖圓靈象緯沈。",
      "目斷枚皋何處在，闌幹十二憶登臨。"
    ]
  },
  {
    "volume": 686,
    "sequence": 69,
    "title": "上巳日花下閑看",
    "author": "吳融",
    "content": [
      "十裏香塵撲馬飛，碧蓮峰下踏青時。雲鬟照水和花重，羅袖抬風惹絮遲。可便無心邀嫵媚，還應有淚憶袁熙。",
      "如煙如夢爭尋得，溪柳回頭萬萬絲。"
    ]
  },
  {
    "volume": 686,
    "sequence": 70,
    "title": "禪院弈棋偶題",
    "author": "吳融",
    "content": [
      "裛塵絲雨送微涼，偶出樊籠入道場。半偈已能消萬事，一枰兼得了殘陽。尋知世界都如夢，自喜身心甚不忙。",
      "更約西風搖落後，醉來終日臥禪房。"
    ]
  },
  {
    "volume": 686,
    "sequence": 71,
    "title": "和張舍人",
    "author": "吳融",
    "content": [
      "玉女盆邊雪未銷，正多春事莫無憀。杏花向日紅勻臉，雲帶環山白系腰。鶯轉樹頭欹枕聽，凍開泉眼杖藜挑。",
      "陵遷穀變如須問，控鶴山人字子喬。"
    ]
  },
  {
    "volume": 686,
    "sequence": 72,
    "title": "送友赴闕",
    "author": "吳融",
    "content": [
      "故人歸去指翔鸞，樂帶離聲可有歡。驛路兩行秋吹急，渭波千疊夕陽寒。空郊已歎周禾熟，舊苑應尋漢火殘。",
      "遙羨從公無一事，探花先醉曲江幹。"
    ]
  },
  {
    "volume": 686,
    "sequence": 73,
    "title": "過鄧城縣作",
    "author": "吳融",
    "content": [
      "不用登臨足感傷，古來今往盡茫茫。未知堯桀誰臧否，可便彭殤有短長。楚壘萬重多故事，漢波千疊更殘陽。",
      "到頭一切皆身外，只覺關身是醉鄉。"
    ]
  },
  {
    "volume": 686,
    "sequence": 74,
    "title": "文德初聞車駕東游",
    "author": "吳融",
    "content": [
      "龍旆叢叢下劍門，還將瑞氣入中原。鼇頭一蕩山雖沒，烏足重安日不昏。晉客已知周禮在，秦人仍喜漢官存。",
      "自憐閑坐漁磯石，萬級雲台落夢魂。"
    ]
  },
  {
    "volume": 686,
    "sequence": 75,
    "title": "子規",
    "author": "吳融",
    "content": [
      "舉國繁華委逝川，羽毛飄蕩一年年。他山叫處花成血，舊苑春來草似煙。雨暗不離濃綠樹，月斜長吊欲明天。",
      "湘江日暮聲淒切，愁殺行人歸去船。"
    ]
  },
  {
    "volume": 686,
    "sequence": 76,
    "title": "簡州歸降賀京兆公",
    "author": "吳融",
    "content": [
      "分棟山前曙色開，三千鐵騎簡州回。雲間墮箭飛書去，風裏擎竿露布來。古謂伐謀為上策，今看靜勝自中台。",
      "功名一似淮西事，只是元臣不姓裴。"
    ]
  },
  {
    "volume": 686,
    "sequence": 77,
    "title": "登漢州城樓",
    "author": "吳融",
    "content": [
      "雨餘秋色拂孤城，遠目凝時萬象清。疊翠北來千嶂盡，漫流東去一江平。從軍固有荊州樂，懷古能無峴首情。",
      "欲下闌幹一回首，烏歸帆沒戍煙明。"
    ]
  },
  {
    "volume": 686,
    "sequence": 78,
    "title": "岐下寓居見槐花落因寄從事",
    "author": "吳融",
    "content": [
      "才開便落不勝黃，覆著庭莎襯夕陽。只共蟬催雙鬢老，可知人已十年忙。曉窗須為吟秋興，夜枕應教夢帝鄉。",
      "蜀國馬卿看從獵，肯將閒事入淒涼。"
    ]
  },
  {
    "volume": 686,
    "sequence": 79,
    "title": "和人有感",
    "author": "吳融",
    "content": [
      "莫愁家住石城西，月墜星沈客到迷。一院無人春寂寂，九原何處草萋萋。香魂未散煙籠水，舞袖休翻柳拂堤。",
      "蘭棹一移風雨急，流鶯千萬莫長啼。"
    ]
  }
]