[
  {
    "volume": 731,
    "sequence": 1,
    "title": "津亭",
    "author": "胡宿",
    "content": [
      "津亭欲闋戒棠舟，五兩風來不暫留。西北浮雲連魏闕，東南初日滿秦樓。層城渺渺人傷別，芳草萋萋客倦遊。",
      "平樂舊歡收不得，更憑飛夢到瀛洲。"
    ]
  },
  {
    "volume": 731,
    "sequence": 2,
    "title": "古別",
    "author": "胡宿",
    "content": [
      "長道何年祖軷休，風帆不斷岳陽樓。佳人挾瑟漳河曉，壯士悲歌易水秋。九帳青油徒自負，百壺芳醑豈消憂。",
      "至今長樂坡前水，不啻秦人怨隴頭。"
    ]
  },
  {
    "volume": 731,
    "sequence": 3,
    "title": "塞上",
    "author": "胡宿",
    "content": [
      "漢家神箭定天山，煙火相望萬里間。契利請盟金匕酒，將軍歸臥玉門關。雲沈老上妖氛斷，雪照回中探騎閑。",
      "五餌已行王道勝，絕無刁鬥至闐顏。"
    ]
  },
  {
    "volume": 731,
    "sequence": 4,
    "title": "寄昭潭王中立",
    "author": "胡宿",
    "content": [
      "高弦一弄武陵深，六幕天空萬里心。吳苑歌驪成久別，楚峰回雁好歸音。十千美酒花期隔，三百枯棋弈思沈。",
      "莫上孤城頻送目，浮雲西北是家林。"
    ]
  },
  {
    "volume": 731,
    "sequence": 5,
    "title": "雪",
    "author": "胡宿",
    "content": [
      "屏翳驅雲結夜陰，素花飄墜惡氛沈。色欺曹國麻衣淺，寒入荊王翠被深。天上明河銀作水，海中仙樹玉為林。",
      "日高獨擁鸘裘臥，誰乞長安取酒金。"
    ]
  },
  {
    "volume": 731,
    "sequence": 6,
    "title": "沖虛觀",
    "author": "胡宿",
    "content": [
      "五粒青松護翠苔，石門岑寂斷纖埃。水浮花片知仙路，風遞鸞聲認嘯台。桐井曉寒千乳斂，茗園春嫩一旗開。",
      "馳煙未勒山亭字，可是英靈許再來。"
    ]
  },
  {
    "volume": 731,
    "sequence": 7,
    "title": "淮南發運趙邢州被詔歸闕",
    "author": "胡宿",
    "content": [
      "天臺封詔紫泥馨，馬首前瞻北斗城。人在函關先望氣，帝於京兆最知名。一區東第趨晨近，數刻西廂接晝榮。",
      "正是兩宮裁化日，百金雙璧拜虞卿。"
    ]
  },
  {
    "volume": 731,
    "sequence": 8,
    "title": "天街曉望",
    "author": "胡宿",
    "content": [
      "長樂才聞一叩鐘，百官初謁未央宮。金波穆穆沙堤月，玉樹琤琤上苑風。香重椒蘭橫結霧，氣寒龍虎遠浮空。",
      "嗟余索米無人問，行避霜台禦史驄。"
    ]
  },
  {
    "volume": 731,
    "sequence": 9,
    "title": "淮南王",
    "author": "胡宿",
    "content": [
      "貪鑄金錢盜寫符，何曾七國戒前車。長生不待爐中藥，鴻寶誰收篋裏書。碧井床空天影在，小山人去桂叢疏。",
      "雲中雞犬無消息，麥秀漸漸遍故墟。"
    ]
  },
  {
    "volume": 731,
    "sequence": 10,
    "title": "趙宗道歸輦下",
    "author": "胡宿",
    "content": [
      "沿牒相逢楚水湄，竹林文酒此攀嵇。半氈未暖還傷別，一臂初交又解攜。江浦嘔啞風送櫓，河橋勃窣柳垂堤。",
      "明年四月秦關到，洗眼揚州看馬蹄。"
    ]
  },
  {
    "volume": 731,
    "sequence": 11,
    "title": "憶薦福寺牡丹",
    "author": "胡宿",
    "content": [
      "十日春風隔翠岑，只應繁朵自成陰。樽前可要人頹玉，樹底遙知地側金。花界三千春渺渺，銅盤十二夜沉沉。",
      "雕盤分篸何由得，空作西州擁鼻吟。"
    ]
  },
  {
    "volume": 731,
    "sequence": 12,
    "title": "次韻和朱況雨中之什",
    "author": "胡宿",
    "content": [
      "蒼野迷雲黯不歸，遠風吹雨入岩扉。石床潤極琴絲緩，水閣寒多酒力微。夕夢將成還滴滴，春心欲斷正霏霏。",
      "憂花惜月長如此，爭得東陽病骨肥。"
    ]
  },
  {
    "volume": 731,
    "sequence": 13,
    "title": "感舊",
    "author": "胡宿",
    "content": [
      "千里青雲未致身，馬蹄空踏幾年塵。曾迷玉洞花光老，欲過金城柳眼新。粉壁已沈題鳳字，酒壚猶記姓黃人。",
      "塢中橫笛偏多感，一涕闌幹白角巾。"
    ]
  },
  {
    "volume": 731,
    "sequence": 14,
    "title": "城南",
    "author": "胡宿",
    "content": [
      "昨夜輕陰結夕霏，城南十裏有香泥。初聞山鳥驚新哢，遙見林花識舊蹊。蕩槳遠從芳草渡，墊巾還傍綠楊堤。",
      "羅敷正苦桑蠶事，惆悵南來五馬蹄。"
    ]
  },
  {
    "volume": 731,
    "sequence": 15,
    "title": "早夏",
    "author": "胡宿",
    "content": [
      "井轄投多思不禁，密垂珠箔晝沉沉。睡驚燕語頻移枕，病起蛛絲半在琴。雨徑亂花埋宿豔，月軒修竹轉涼陰。",
      "一春酒費知多少，探盡囊中換賦金。"
    ]
  },
  {
    "volume": 731,
    "sequence": 16,
    "title": "侯家",
    "author": "胡宿",
    "content": [
      "洞戶春遲漏箭長，短轅初返雒陽傍。彩雲按曲青岑醴，沈水熏衣白璧堂。前檻蘭苕依玉樹，後園桐葉護銀床。",
      "宴殘紅燭長庚爛，還促朝珂謁未央。"
    ]
  },
  {
    "volume": 731,
    "sequence": 17,
    "title": "函谷關",
    "author": "胡宿",
    "content": [
      "天開函穀壯關中，萬古驚塵向此空。望氣竟能知老子，棄繻何不識終童。謾持白馬先生論，未抵鳴雞下客功。",
      "符命已歸如掌地，一丸曾誤隗王東。"
    ]
  },
  {
    "volume": 731,
    "sequence": 18,
    "title": "殘花",
    "author": "胡宿",
    "content": [
      "雨壓殘紅一夜凋，曉來簾外正飄搖。數枝翠葉空相對，萬片香魂不可招。長樂夢回春寂寂，武陵人去水迢迢。",
      "愁將玉笛傳遺恨，苦被芳風透綺寮。"
    ]
  },
  {
    "volume": 731,
    "sequence": 19,
    "title": "次韻徐爽見寄",
    "author": "胡宿",
    "content": [
      "五兩青絲帝渥深，平時可敢歎英沈。侏儒自是長三尺，澼纊都來直數金。寂寞死灰人喪偶，婆娑生意樹交陰。",
      "年來想見瓊枝色，久夢蘧蘧到竹林。"
    ]
  },
  {
    "volume": 731,
    "sequence": 20,
    "title": "華清宮",
    "author": "杜常",
    "content": [
      "行盡江南數十程，曉星殘月入華清。",
      "朝元閣上西風急，都入長楊作雨聲。"
    ]
  },
  {
    "volume": 731,
    "sequence": 21,
    "title": "題文川村居",
    "author": "滕白",
    "content": [
      "種茶岩接紅霞塢，灌稻泉生白石根。",
      "皤腹老翁眉似雪，海棠花下戲兒孫。"
    ]
  },
  {
    "volume": 731,
    "sequence": 22,
    "title": "燕",
    "author": "滕白",
    "content": [
      "短羽新來別海陽，真珠高卷語雕梁。",
      "佳人未必全聽爾，正把金針繡鳳凰。"
    ]
  },
  {
    "volume": 731,
    "sequence": 23,
    "title": "題嚴君觀",
    "author": "王岩",
    "content": [
      "寒雲古木罩星台，凡骨仙蹤信可哀。",
      "二十年前曾此到，一千年內未歸來。"
    ]
  },
  {
    "volume": 731,
    "sequence": 24,
    "title": "山中有所思",
    "author": "王岩",
    "content": [
      "零零夜雨漬愁根，觸物傷離好斷魂。",
      "莫怪杜鵑飛去盡，紫微花裏有啼猿。"
    ]
  },
  {
    "volume": 731,
    "sequence": 25,
    "title": "燕",
    "author": "王岩",
    "content": [
      "一巢功績破春光，絮落花殘兩翅狂。",
      "月樹風枝不棲去，強來言語泥雕梁。"
    ]
  },
  {
    "volume": 731,
    "sequence": 26,
    "title": "貧女",
    "author": "王岩",
    "content": [
      "難把菱花照素顏，試臨春水插花看。",
      "木蘭船上游春子，笑把荊釵下遠灘。"
    ]
  },
  {
    "volume": 731,
    "sequence": 27,
    "title": "杪春寄友人",
    "author": "王岩",
    "content": [
      "何處相逢萬事忙，卓家樓上百淘香。",
      "明朝漸近山僧寺，更為殘花醉一場。"
    ]
  },
  {
    "volume": 731,
    "sequence": 28,
    "title": "回舊山",
    "author": "王岩",
    "content": [
      "庾家樓上謝家池，處處風煙少舊知。",
      "明日落花誰共醉，野溪猿鳥恨歸遲。"
    ]
  }
]