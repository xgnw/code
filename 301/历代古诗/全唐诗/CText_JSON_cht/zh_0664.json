[
  {
    "volume": 664,
    "sequence": 1,
    "title": "虛白堂前牡丹相傳雲太傅手植在錢塘",
    "author": "羅隱",
    "content": [
      "欲詢往事奈無言，六十年來托此根。香暖幾飄袁虎扇，格高長對孔融樽。曾憂世亂陰難合，且喜春殘色上存。",
      "莫背闌幹便相笑，與君俱受主人恩。"
    ]
  },
  {
    "volume": 664,
    "sequence": 2,
    "title": "縣齋秋晚酬友人朱瓚見寄",
    "author": "羅隱",
    "content": [
      "中和節後捧瓊瑰，坐讀行吟數月來。只歎雕龍方擅價，不知赬尾竟空回。千枝白露陶潛柳，百尺黃金郭隗台。",
      "惆悵報君無玉案，水天東望一裴回。"
    ]
  },
  {
    "volume": 664,
    "sequence": 3,
    "title": "第五將軍于餘杭天柱宮入道因題寄",
    "author": "羅隱",
    "content": [
      "交梨火棗味何如，聞說苕川已下車。瓦榼尚攜京口酒，草堂應寫潁陽書。亦知得意須乘鶴，未必忘機便釣魚。",
      "卻恐武皇還望祀，軟輪征入問玄虛。"
    ]
  },
  {
    "volume": 664,
    "sequence": 4,
    "title": "寄無相禪師",
    "author": "羅隱",
    "content": [
      "老住西峰第幾層，為師回首憶南能。有緣有相應非佛，無我無人始是僧。爛椹作袍名複利，鑠金為講愛兼憎。",
      "何如一衲塵埃外，日日香煙夜夜燈。"
    ]
  },
  {
    "volume": 664,
    "sequence": 5,
    "title": "秋日有寄",
    "author": "羅隱",
    "content": [
      "丹青未合便回頭，見盡人間事始休。只有百神朝寶鏡，永無纖浪犯虛舟。曾臨鐵甕雖分職，近得金陵亦偶遊。",
      "東去西來人不會，上卿蹤跡本玄洲。"
    ]
  },
  {
    "volume": 664,
    "sequence": 6,
    "title": "送前南昌崔令替任映攝新城縣",
    "author": "羅隱",
    "content": [
      "五年苛政甚蟲螟，深喜夫君已戴星。大族不唯專禮樂，上才終是惜生靈。亦知單父琴猶在，莫厭東歸酒未醒。",
      "二月春風何處好，亞夫營畔柳青青。"
    ]
  },
  {
    "volume": 664,
    "sequence": 7,
    "title": "下第作",
    "author": "羅隱",
    "content": [
      "年年模樣一般般，何似東歸把釣竿。岩谷謾勞思雨露，彩雲終是逐鵷鸞。塵迷魏闕身應老，水到吳門葉欲殘。",
      "至竟窮途也須達，不能長與世人看。"
    ]
  },
  {
    "volume": 664,
    "sequence": 8,
    "title": "丁亥歲作",
    "author": "羅隱",
    "content": [
      "病想醫門渴望梅，十年心地僅成灰。早知世事長如此，自是孤寒不合來。谷畔氣濃高蔽日，蟄邊聲暖乍聞雷。",
      "滿城桃李君看取，一一還從舊處開。"
    ]
  },
  {
    "volume": 664,
    "sequence": 9,
    "title": "北邙山",
    "author": "羅隱",
    "content": [
      "一種山前路入秦，嵩山堪愛此傷神。魏明未死虛留意，莊叟雖生酌滿巾。何必更尋無主骨，也知曾有弄權人。",
      "羨他緱嶺吹簫客，閑訪雲頭看俗塵。"
    ]
  },
  {
    "volume": 664,
    "sequence": 10,
    "title": "重過三衢哭孫員外",
    "author": "羅隱",
    "content": [
      "爛柯山下忍重到，雙檜樓前日欲殘。華屋未移春照灼，故侯何在淚汍瀾。不唯濟物工夫大，長憶容才尺度寬。",
      "一慟旁人莫相笑，知音衰盡路行難。"
    ]
  },
  {
    "volume": 664,
    "sequence": 11,
    "title": "送蘄州裴員外",
    "author": "羅隱",
    "content": [
      "六枝仙桂最先春，蕭灑高辭九陌塵。兩晉家聲須有主，六朝文雅別無人。榮驅豹尾拋同輩，貴上螭頭見近臣。",
      "蘄水蒼生莫相羨，早看歸去掌絲綸。"
    ]
  },
  {
    "volume": 664,
    "sequence": 12,
    "title": "重九日廣陵道中",
    "author": "羅隱",
    "content": [
      "秋山抱病何處登，前時韋曲今廣陵。廣陵大醉不解悶，韋曲舊遊堪拊膺。佳節縱饒隨分過，流年無奈得人憎。",
      "卻驅羸馬向前去，牢落路岐非所能。"
    ]
  },
  {
    "volume": 664,
    "sequence": 13,
    "title": "東歸別所知",
    "author": "羅隱",
    "content": [
      "芙蓉宮闕二妃壇，兩處因依五歲寒。鄒律有風吹不變，郤枝無分住應難。愁心似火還燒鬢，別淚非珠謾落盤。",
      "卻羨淮南好雞犬，也能終始逐劉安。"
    ]
  },
  {
    "volume": 664,
    "sequence": 14,
    "title": "旅舍書懷寄所知二首",
    "author": "羅隱",
    "content": [
      "思量前事不堪尋，牢落餘情滿素琴。四海豈無騰躍路，一家長有別離心。道從汩沒甘雌伏，跡恐因循更陸沈。",
      "寂寞誰應吊空館，異鄉時節獨沾襟。",
      "簟卷兩床琴瑟秋，暫憑前計奈相尤。塵飄馬尾甘蓬轉，酒憶江邊有夢留。隋帝舊祠雖寂寞，楚妃清唱亦風流。",
      "可憐別恨無人見，獨背殘陽下寺樓。"
    ]
  },
  {
    "volume": 664,
    "sequence": 15,
    "title": "西京道中",
    "author": "羅隱",
    "content": [
      "半夜秋聲觸斷蓬，百年身事算成空。禰生詞賦拋江夏，漢祖精神憶沛中。未必他時能富貴，只應從此見窮通。",
      "邊禽隴水休相笑，自有滄洲一棹風。"
    ]
  },
  {
    "volume": 664,
    "sequence": 16,
    "title": "粉",
    "author": "羅隱",
    "content": [
      "每持纖白助君時，霜自無憀雪自疑。郎若姓何應解傅，女能窺宋不勞施。妝成麗色唯花妒，落盡啼痕只鏡知。",
      "最好玉京仙署裏，更和秋月照瓊枝。"
    ]
  },
  {
    "volume": 664,
    "sequence": 17,
    "title": "贈漁翁",
    "author": "羅隱",
    "content": [
      "葉艇悠揚鶴發垂，生涯空托一綸絲。是非不向眼前起，寒暑任從波上移。風漾長歌籠月裏，夢和春雨晝眠時。",
      "逍遙此意誰人會，應有青山淥水知。"
    ]
  },
  {
    "volume": 664,
    "sequence": 18,
    "title": "下第寄張坤",
    "author": "羅隱",
    "content": [
      "謾費精神掉五侯，破琴孤劍是身仇。九衢雙闕擬何去，玉壘銅梁空舊遊。蝴蝶有情牽晚夢，杜鵑無賴伴春愁。",
      "思量不及張公子，經歲池江倚酒樓。"
    ]
  },
  {
    "volume": 664,
    "sequence": 19,
    "title": "東歸別常修",
    "author": "羅隱",
    "content": [
      "六載辛勤九陌中，卻尋歸路五湖東。名慚桂苑一枝綠，鱠憶松江兩箸紅。浮世到頭須適性，男兒何必盡成功。",
      "唯慚鮑叔深知我，他日蒲帆百尺風。"
    ]
  },
  {
    "volume": 664,
    "sequence": 20,
    "title": "言",
    "author": "羅隱",
    "content": [
      "珪玷由來尚可磨，似簧終日複如何。成名成事皆因慎，亡國亡家只為多。須信禍胎生利口，莫將譏思逞懸河。",
      "猩猩鸚鵡無端解，長向人間被網羅。"
    ]
  },
  {
    "volume": 664,
    "sequence": 21,
    "title": "簡令生日",
    "author": "羅隱",
    "content": [
      "祥煙靄靄拂樓臺，慶積玄元節後來。已向青陽標四序，便從嵩岳應三台。龜銜玉柄增年算，鶴舞瓊筵獻壽杯。",
      "自顧下儒何以祝，柱天功業濟時才。"
    ]
  },
  {
    "volume": 664,
    "sequence": 22,
    "title": "晚眺",
    "author": "羅隱",
    "content": [
      "憑古城邊眺晚晴，遠村高樹轉分明。天如鏡面都來靜，地似人心總不平。雲向嶺頭閑不徹，水流溪裏太忙生。",
      "誰人得及莊居老，免被榮枯寵辱驚。"
    ]
  },
  {
    "volume": 664,
    "sequence": 23,
    "title": "野花",
    "author": "羅隱",
    "content": [
      "萬點紅芳血色殷，為無名字對空山。多因戲蝶尋香住，少有行人輟棹攀。若在侯門看不足，為生江岸見如閑。",
      "結根必竟輸桃李，長向春城紫陌間。"
    ]
  },
  {
    "volume": 664,
    "sequence": 24,
    "title": "病驄馬",
    "author": "羅隱",
    "content": [
      "櫪上病驄蹄褭褭，江邊廢宅路迢迢。自經梅雨長垂耳，乍食菰漿欲折腰。金絡銜頭光未滅，玉花毛色瘦來焦。",
      "曾聽禁漏驚街鼓，慣踏康莊怕小橋。夜半雄聲心尚壯，日中高臥尾還搖。龍媒落地天池遠，何事牽牛在碧霄？"
    ]
  },
  {
    "volume": 664,
    "sequence": 25,
    "title": "狄浦",
    "author": "羅隱",
    "content": [
      "晴川倚落暉，極目思依依。野色寒來淺，人家亂後稀。",
      "久貧身不達，多病意長違。還有漁舟在，時時夢裏歸。"
    ]
  },
  {
    "volume": 664,
    "sequence": 26,
    "title": "南康道中",
    "author": "羅隱",
    "content": [
      "弱冠負文翰，此中聽鹿鳴。使君延上榻，時輩仰前程。",
      "丹桂竟多故，白雲空有情。唯餘路旁淚，沾灑向塵纓。"
    ]
  },
  {
    "volume": 664,
    "sequence": 27,
    "title": "北固亭東望寄默師",
    "author": "羅隱",
    "content": [
      "高亭暮色中，往事更誰同。水謾矜天闊，山應到此窮。",
      "病憐京口酒，老怯海門風。唯有言堪解，何由見遠公。"
    ]
  },
  {
    "volume": 664,
    "sequence": 28,
    "title": "華清宮",
    "author": "羅隱",
    "content": [
      "樓殿層層佳氣多，開元時節好笙歌。",
      "也知道德勝堯舜，爭奈楊妃解笑何。"
    ]
  },
  {
    "volume": 664,
    "sequence": 29,
    "title": "韓信廟",
    "author": "羅隱",
    "content": [
      "剪項移秦勢自雄，布衣還是負深功。",
      "寡妻稚女俱堪恨，卻把餘杯奠蒯通。"
    ]
  },
  {
    "volume": 664,
    "sequence": 30,
    "title": "韋公子",
    "author": "羅隱",
    "content": [
      "擊柱狂歌慘別顏，百年人事夢魂間。",
      "李將軍自嘉聲在，不得封侯亦自閑。"
    ]
  },
  {
    "volume": 664,
    "sequence": 31,
    "title": "望思台",
    "author": "羅隱",
    "content": [
      "芳草台邊魂不歸，野煙喬木弄殘暉。",
      "可憐高祖清平業，留與閒人作是非。"
    ]
  },
  {
    "volume": 664,
    "sequence": 32,
    "title": "帝幸蜀",
    "author": "羅隱",
    "content": [
      "馬嵬山色翠依依，又見鑾輿幸蜀歸。",
      "泉下阿蠻應有語，這回休更怨楊妃。"
    ]
  },
  {
    "volume": 664,
    "sequence": 33,
    "title": "王夷甫",
    "author": "羅隱",
    "content": [
      "把得閒書坐水濱，讀來前事亦酸辛。",
      "莫言麈尾清譚柄，壞卻淳風是此人。"
    ]
  },
  {
    "volume": 664,
    "sequence": 34,
    "title": "鷺鷥",
    "author": "羅隱",
    "content": [
      "斜陽澹澹柳陰陰，風嫋寒絲映水深。",
      "不要向人誇素白，也知常有羨魚心。"
    ]
  },
  {
    "volume": 664,
    "sequence": 35,
    "title": "書淮陰侯傳",
    "author": "羅隱",
    "content": [
      "寒燈挑盡見遺塵，試瀝椒漿合有神。",
      "莫恨高皇不終始，滅秦謀項是何人。"
    ]
  },
  {
    "volume": 664,
    "sequence": 36,
    "title": "青山廟",
    "author": "羅隱",
    "content": [
      "市簫聲咽跡崎嶇，雪恥酬恩此丈夫。",
      "霸主兩亡時亦異，不知魂魄更無歸。"
    ]
  },
  {
    "volume": 664,
    "sequence": 37,
    "title": "小松",
    "author": "羅隱",
    "content": [
      "已有清陰逼座隅，愛聲仙客肯過無。",
      "陵遷谷變須高節，莫向人間作大夫。"
    ]
  },
  {
    "volume": 664,
    "sequence": 38,
    "title": "竹",
    "author": "羅隱",
    "content": [
      "籬外清陰接藥闌，曉風交戛碧琅玕。子猷死後知音少，粉節霜筠謾歲寒。"
    ]
  },
  {
    "volume": 664,
    "sequence": 39,
    "title": "謾天嶺",
    "author": "羅隱",
    "content": [
      "西去休言蜀道難，此中危峻已多端。",
      "到頭未會蒼蒼色，爭得禁他兩度謾。"
    ]
  }
]