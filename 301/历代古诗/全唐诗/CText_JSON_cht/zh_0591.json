[
  {
    "volume": 591,
    "sequence": 1,
    "title": "道林寺",
    "author": "崔玨",
    "content": [
      "臨湘之濱麓之隅，西有松寺東岸無。松風千里擺不斷，竹泉瀉入於僧廚。宏梁大棟何足貴，山寺難有山泉俱。",
      "四時唯夏不敢入，燭龍安敢停斯須？遠公池上種何物，碧羅扇底紅鱗魚。香閣朝鳴大法鼓，天宮夜轉三乘書。",
      "野花市井栽不著，山雞飲啄聲相呼。金檻僧回步步影，石盆水濺聯聯珠。北臨高處日正午，舉手欲摸黃金烏。",
      "遙江大船小於葉，遠村雜樹齊如蔬。潭州城郭在何處，東邊一片青模糊。今來古往人滿地，勞生未了歸丘墟。",
      "長卿之門久寂寞，五言七字誇規模。我吟杜詩清入骨，灌頂何必須醍醐。白日不照耒陽縣，皇天厄死饑寒軀。",
      "明珠大貝采欲盡，蚌蛤空滿赤沙湖。今我題詩亦無味，懷賢覽古成長籲。不如興罷過江去，已有好月明歸途。"
    ]
  },
  {
    "volume": 591,
    "sequence": 2,
    "title": "美人嘗茶行",
    "author": "崔玨",
    "content": [
      "雲鬟枕落困春泥，玉郎為碾瑟瑟塵。閑教鸚鵡啄窗響，和嬌扶起濃睡人。銀瓶貯泉水一掬，松雨聲來乳花熟。",
      "朱唇啜破綠雲時，咽入香喉爽紅玉。明眸漸開橫秋水，手撥絲簧醉心起。台時卻坐推金箏，不語思量夢中事。"
    ]
  },
  {
    "volume": 591,
    "sequence": 3,
    "title": "門前柳",
    "author": "崔玨",
    "content": [
      "門前蜀柳□知春，風淡暖煙愁殺人。將謂只栽郡樓下，不知迤邐連南津。南津柳色連南市，南市戎州三百里。",
      "夷陬蠻落相連接，故鄉莫道心先死。我今帝裏尚有家，門前嫩柳插仙霞。晨沾太一壇邊雨，暮宿鳳凰城裏鴉。",
      "別來三載當誰道，門前年年綠陰好。春來定解飛雪花，雨後還應庇煙草。憶昔當年栽柳時，新芽茁茁嫌生遲。",
      "如今宛轉稊著地，常向綠陰勞夢思。不道彼樹好，不道此樹惡。試將此意問野人，野人盡道生處樂。",
      "為報門前楊柳栽，我應來歲當歸來。縱令樹下能攀折，白髮如絲心似灰。"
    ]
  },
  {
    "volume": 591,
    "sequence": 4,
    "title": "岳陽樓晚望",
    "author": "崔玨",
    "content": [
      "乾坤千里水雲間，釣艇如萍去複還。樓上北風斜卷席，湖中西日倒銜山。懷沙有恨騷人往，鼓瑟無聲帝子閑。",
      "何事黃昏尚凝睇，數行煙樹接荊蠻。"
    ]
  },
  {
    "volume": 591,
    "sequence": 5,
    "title": "哭李商隱",
    "author": "崔玨",
    "content": [
      "成紀星郎字義山，適歸高壤抱長歎。詞林枝葉三春盡，學海波瀾一夜幹。風雨已吹燈燭滅，姓名長在齒牙寒。",
      "只應物外攀琪樹，便著霓裳上絳壇。",
      "虛負淩雲萬丈才，一生襟抱未曾開。鳥啼花落人何在，竹死桐枯鳳不來。良馬足因無主踠，舊交心為絕弦哀。",
      "九泉莫歎三光隔，又送文星入夜台。"
    ]
  },
  {
    "volume": 591,
    "sequence": 6,
    "title": "和友人鴛鴦之什",
    "author": "崔玨",
    "content": [
      "翠鬣紅衣舞夕暉，水禽情似此禽稀。暫分煙島猶回首，只渡寒塘亦共飛。映霧乍迷珠殿瓦，逐梭齊上玉人機。",
      "採蓮無限蘭橈女，笑指中流羨爾歸。",
      "寂寂春塘煙晚時，兩心和影共依依。溪頭日暖眠沙穩，渡口風寒浴浪稀。翡翠莫誇饒彩飾，鸊鵜須羨好毛衣。",
      "蘭深芷密無人見，相逐相呼何處歸。",
      "舞鶴翔鸞俱別離，可憐生死兩相隨。紅絲毳落眠汀處，白雪花成蹙浪時。琴上只聞交頸語，窗前空展共飛詩。",
      "何如相見長相對，肯羨人間多所思。"
    ]
  },
  {
    "volume": 591,
    "sequence": 7,
    "title": "有贈",
    "author": "崔玨",
    "content": [
      "莫道妝成斷客腸，粉胸綿手白蓮香。煙分頂上三層綠，劍截眸中一寸光。舞勝柳枝腰更軟，歌嫌珠貫曲猶長。",
      "雖然不似王孫女，解愛臨邛賣賦郎。",
      "錦裏芬芳少佩蘭，風流全占似君難。心迷曉夢窗猶暗，粉落香肌汗未幹。兩臉夭桃從鏡發，一眸春水照人寒。",
      "自嗟此地非吾土，不得如花歲歲看。"
    ]
  },
  {
    "volume": 591,
    "sequence": 8,
    "title": "和人聽歌",
    "author": "崔玨",
    "content": [
      "氣吐幽蘭出洞房，樂人先問調宮商。聲和細管珠才轉，曲度沉煙雪更香。公子不隨腸萬結，離人須落淚千行。",
      "巫山唱罷行雲過，猶自微塵舞畫梁。",
      "紅臉初分翠黛愁，錦筵歌板拍清秋。一樓春雪和塵落，午夜寒泉帶雨流。座上美人心盡死，尊前旅客淚難收。",
      "莫辭更送劉郎酒，百斛明珠異日酬。"
    ]
  },
  {
    "volume": 591,
    "sequence": 9,
    "title": "水晶枕",
    "author": "崔玨",
    "content": [
      "千年積雪萬年冰，掌上初擎力不勝。南國舊知何處得，北方寒氣此中凝。黃昏轉燭螢飛沼，白日褰簾水在簪。",
      "蘄簟蜀琴相對好，裁詩乞與滌煩襟。"
    ]
  },
  {
    "volume": 591,
    "sequence": 10,
    "title": "席間詠琴客",
    "author": "崔玨",
    "content": [
      "七條弦上五音寒，此藝知音自古難。",
      "唯有河南房次律，始終憐得董庭蘭。"
    ]
  },
  {
    "volume": 591,
    "sequence": 11,
    "title": "句",
    "author": "崔玨",
    "content": [
      "楚王宮地羅含宅，賴許時時聽法來。（早梅贈李商隱。",
      "見《商隱集注》）"
    ]
  }
]