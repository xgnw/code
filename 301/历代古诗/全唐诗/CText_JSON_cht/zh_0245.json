[
  {
    "volume": 245,
    "sequence": 1,
    "title": "送客一歸襄陽二歸潯陽",
    "author": "韓翃",
    "content": [
      "南驅匹馬會心期，東望扁舟愜夢思。熨斗山前春色早，香爐峰頂暮煙時。空林欲訪龐居士，古寺應懷遠法師。",
      "兩地由來堪取興，三賢他日幸留詩。"
    ]
  },
  {
    "volume": 245,
    "sequence": 2,
    "title": "送故人赴江陵尋庾牧",
    "author": "韓翃",
    "content": [
      "主人持節拜荊州，走馬應從一路遊。斑竹岡連山雨暗，枇杷門向楚天秋。佳期笑把齋中酒，遠意閑登城上樓。",
      "文體此時看又別，吾知小庾甚風流。"
    ]
  },
  {
    "volume": 245,
    "sequence": 3,
    "title": "送客水路歸陝",
    "author": "韓翃",
    "content": [
      "相風竿影曉來斜，渭水東流去不賒。枕上未醒秦地酒，舟前已見陝人家。春橋楊柳應齊葉，古縣棠梨也作花。",
      "好是吾賢佳賞地，行逢三月會連沙。"
    ]
  },
  {
    "volume": 245,
    "sequence": 4,
    "title": "送丹陽劉太真",
    "author": "韓翃",
    "content": [
      "長幹道上落花朝，羨爾當年賞事饒。下箸已憐鵝炙美，開籠不奈鴨媒嬌。春衣晚入青楊巷，細馬初過皂莢橋。",
      "相訪不辭千里遠，西風好借木蘭橈。"
    ]
  },
  {
    "volume": 245,
    "sequence": 5,
    "title": "送客歸江州",
    "author": "韓翃",
    "content": [
      "東歸複得采真遊，江水迎君日夜流。客舍不離青雀舫，人家舊在白鷗洲。風吹山帶遙知雨，露濕荷裳已報秋。",
      "聞道泉明居止近，籃輿相訪為淹留。"
    ]
  },
  {
    "volume": 245,
    "sequence": 6,
    "title": "題張逸人園林",
    "author": "韓翃",
    "content": [
      "花源一曲映茅堂，清論閑階坐夕陽。麈尾手中毛已脫，蟹螯尊上味初香。春深黃口傳窺樹，雨後青苔散點牆。",
      "更道小山宜助賞，呼兒舒簟醉岩芳。"
    ]
  },
  {
    "volume": 245,
    "sequence": 7,
    "title": "又題張逸人園林",
    "author": "韓翃",
    "content": [
      "藏頭不復見時人，愛此雲山奉養真。露色點衣孤嶼曉，花枝妨帽小園春。時攜幼稚諸峰上，閑濯眉須一水濱。",
      "興罷歸來還對酌，茅簷掛著紫荷巾。"
    ]
  },
  {
    "volume": 245,
    "sequence": 8,
    "title": "送劉將軍",
    "author": "韓翃",
    "content": [
      "明光細甲照錏鍜，昨日承恩拜虎牙。膽大欲期姜伯約，功多不讓李輕車。青巾校尉遙相許，墨槊將軍莫大誇。",
      "闕下來時親伏奏，胡塵未盡不為家。"
    ]
  },
  {
    "volume": 245,
    "sequence": 9,
    "title": "送鄭員外",
    "author": "韓翃",
    "content": [
      "風流不減杜陵時，五十為郎未是遲。孺子亦知名下士，樂人爭唱卷中詩。身齊吏部還多醉，心顧尚書自有期。",
      "要路眼青知己在，不應窮巷久低眉。"
    ]
  },
  {
    "volume": 245,
    "sequence": 10,
    "title": "寄徐州鄭使君",
    "author": "韓翃",
    "content": [
      "江城五馬楚雲邊，不羨雍容畫省年。才子舊稱何水部，使君還繼謝臨川。射堂草遍收殘雨，官路人稀對夕天。",
      "雖臥郡齋千里隔，與君同見月初圓。"
    ]
  },
  {
    "volume": 245,
    "sequence": 11,
    "title": "送襄垣王君歸南陽別墅",
    "author": "韓翃",
    "content": [
      "都門霽後不飛塵，草色萋萋滿路春。雙兔坡東千室吏，三鴉水上一歸人。愁眠客舍衣香滿，走渡河橋馬汗新。",
      "少婦比來多遠望，應知蟢子上羅巾。"
    ]
  },
  {
    "volume": 245,
    "sequence": 12,
    "title": "送王誕渤海使赴李太守行營",
    "author": "韓翃",
    "content": [
      "少年結客散黃金，中歲連兵掃綠林。渤海名王曾折首，漢家諸將盡傾心。行人去指徐州近，飲馬回看泗水深。",
      "喜見明時鐘太尉，功名一似舊淮陰。"
    ]
  },
  {
    "volume": 245,
    "sequence": 13,
    "title": "送王少府歸杭州",
    "author": "韓翃",
    "content": [
      "歸舟一路轉青蘋，更欲隨潮向富春。吳郡陸機稱地主，錢塘蘇小是鄉親。葛花滿把能消酒，梔子同心好贈人。",
      "早晚重過魚浦宿，遙憐佳句篋中新。"
    ]
  },
  {
    "volume": 245,
    "sequence": 14,
    "title": "贈王隨",
    "author": "韓翃",
    "content": [
      "青雲自致晚應遙，朱邸新婚樂事饒。飲罷更憐雙袖舞，試來偏愛五花驕。帳裏爐香春夢曉，堂前燭影早更朝。",
      "更說球場新雨歇，王孫今日定相邀。"
    ]
  },
  {
    "volume": 245,
    "sequence": 15,
    "title": "同題仙游觀",
    "author": "韓翃",
    "content": [
      "仙台下見五城樓，風物淒淒宿雨收。山色遙連秦樹晚，砧聲近報漢宮秋。疏鬆影落空壇靜，細草香閑小洞幽。",
      "何用別尋方外去，人間亦自有丹丘。"
    ]
  },
  {
    "volume": 245,
    "sequence": 16,
    "title": "訪王起居不遇留贈",
    "author": "韓翃",
    "content": [
      "雙龍闕下拜恩初，天子令君注起居。載筆已齊周右史，論詩更事謝中書。行聞漏滴隨金仗，入對爐煙侍玉除。",
      "賀客自知來獨晚，青驪不見意何如。"
    ]
  },
  {
    "volume": 245,
    "sequence": 17,
    "title": "送劉評事赴廣州使幕",
    "author": "韓翃",
    "content": [
      "征南官屬似君稀，才子當今劉孝威。蠻府參軍趨傳舍，交州刺史拜行衣。前臨瘴海無人過，卻望衡陽少雁飛。",
      "為報蒼梧雲影道，明年早送客帆歸。"
    ]
  },
  {
    "volume": 245,
    "sequence": 18,
    "title": "送冷朝陽還上元",
    "author": "韓翃",
    "content": [
      "青絲dh引木蘭船，名遂身歸拜慶年。落日澄江烏榜外，秋風疏柳白門前。橋通小市家林近，山帶平湖野寺連。",
      "別後依依寒食裏，共君攜手在東田。"
    ]
  },
  {
    "volume": 245,
    "sequence": 19,
    "title": "送高別駕歸汴州",
    "author": "韓翃",
    "content": [
      "信陵門下識君偏，駿馬輕裘正少年。寒雨送歸千裏外，東風沉醉百花前。身隨玉帳心應愜，官佐龍符勢又全。",
      "久客未知何計是，參差去借汶陽田。"
    ]
  },
  {
    "volume": 245,
    "sequence": 20,
    "title": "送康洗馬歸滑州",
    "author": "韓翃",
    "content": [
      "腰佩雕弓漢射聲，東歸銜命見雙旌。青絲玉勒康侯馬，孟水金堤滑伯城。臘雪夜看宜縱飲，寒蕪晝獵不妨行。",
      "懷君又隔千山遠，別後春風百草生。"
    ]
  },
  {
    "volume": 245,
    "sequence": 21,
    "title": "寄上田僕射",
    "author": "韓翃",
    "content": [
      "家封薛縣異諸田，報主榮親義兩全。僕射臨戎謝安石，大夫持憲杜延年。金裝晝出羅千騎，玉案晨餐直萬錢。",
      "應念一身留闕下，闔門遙寄魯西偏。"
    ]
  },
  {
    "volume": 245,
    "sequence": 22,
    "title": "送王光輔歸青州兼寄儲侍郎",
    "author": "韓翃",
    "content": [
      "幾回奏事建章宮，聖主偏知漢將功。身著紫衣趨闕下，口銜丹詔出關東。蟬聲驛路秋山裏，草色河橋落照中。",
      "遠憶故人滄海別，當年好躍五花驄。"
    ]
  },
  {
    "volume": 245,
    "sequence": 23,
    "title": "宴楊駙馬山池",
    "author": "韓翃",
    "content": [
      "垂楊拂岸草茸茸，繡戶簾前花影重。鱠下玉盤紅縷細，酒開金甕綠醅濃。中朝駙馬何平叔，南國詞人陸士龍。",
      "落日泛舟同醉處，回潭百丈映千峰。"
    ]
  },
  {
    "volume": 245,
    "sequence": 24,
    "title": "送長史李少府入蜀",
    "author": "韓翃",
    "content": [
      "行行獨出故關遲，南望千山無盡期。見舞巴童應暫笑，聞歌蜀道又堪悲。孤城晚閉清江上，匹馬寒嘶白露時。",
      "別後此心君自見，山中何事不相思。"
    ]
  },
  {
    "volume": 245,
    "sequence": 25,
    "title": "送客還江東",
    "author": "韓翃",
    "content": [
      "不妨高臥順流歸，五兩行看掃翠微。鼯鼠夜喧孤枕近，鵁鶄曉避客船飛。一壺先醉桃枝簟，百和初熏苧布衣。",
      "君到新林江口泊，吟詩應賞謝玄暉。"
    ]
  },
  {
    "volume": 245,
    "sequence": 26,
    "title": "寄令狐尚書",
    "author": "韓翃",
    "content": [
      "立身榮貴複何如，龍節紅旗從板輿。妙略多推霍驃騎，能文獨見沈尚書。臨風高會千門帳，映水連營百乘車。",
      "他日感恩慚未報，舉家猶似涸池魚。"
    ]
  },
  {
    "volume": 245,
    "sequence": 27,
    "title": "扈從郊廟因呈兩省諸公",
    "author": "韓翃",
    "content": [
      "丹墀列士主恩同，廄馬翩翩出漢宮。奉引乘輿金仗裏，親嘗賜食玉盤中。晝趨行殿旌門北，夜宿齋房刻漏東。",
      "明日駕回承雨露，齊將萬歲及春風。"
    ]
  },
  {
    "volume": 245,
    "sequence": 28,
    "title": "送端州馮使君",
    "author": "韓翃",
    "content": [
      "白皙風流似有須，一門豪貴領蒼梧。三峰亭暗橘邊宿，八桂林香節下趨。玉樹群兒爭翠羽，金盤少妾揀明珠。",
      "懷君樂事不可見，鬃馬翩翩新虎符。"
    ]
  },
  {
    "volume": 245,
    "sequence": 29,
    "title": "送王府張參軍附學及第東歸",
    "author": "韓翃",
    "content": [
      "鄰家不識鬥雞翁，閉戶能齊隱者風。顧步曾為小山客，成名因事大江公。一身千里寒蕪上，單馬重裘臘月中。",
      "寂寂故園行見在，暮天殘雪洛城東。"
    ]
  },
  {
    "volume": 245,
    "sequence": 30,
    "title": "送齊明府赴東陽",
    "author": "韓翃",
    "content": [
      "綠絲帆繂桂為檣，過盡淮山楚水長。萬里移家背春穀，一官行府向東陽。風流好愛杯中物，豪蕩仍欺陌上郎。",
      "別後心期如在眼，猿聲煙色樹蒼蒼。"
    ]
  },
  {
    "volume": 245,
    "sequence": 31,
    "title": "魯中送從事歸滎陽",
    "author": "韓翃",
    "content": [
      "故園衰草帶滎波，歲晚知如君思何。輕橐歸時魯縞薄，寒衣縫處鄭綿多。萬人都督鳴騮送，百里邦君枉騎過。",
      "累路盡逢知己在，曾無對酒不高歌。"
    ]
  },
  {
    "volume": 245,
    "sequence": 32,
    "title": "兗州送李明府使蘇州便赴告期",
    "author": "韓翃",
    "content": [
      "莫言水國去迢迢，白馬吳門見不遙。楓樹林中經楚雨，木蘭舟上蹋江潮。空山古寺千年石，草色寒堤百尺橋，早晚盧家蘭室在，珊瑚玉佩徹青霄。"
    ]
  },
  {
    "volume": 245,
    "sequence": 33,
    "title": "送田明府歸終南別業",
    "author": "韓翃",
    "content": [
      "故園此日多心賞，窗下泉流竹外雲。近館應逢沈道士，比鄰自識卞田君。離宮樹影登山見，上苑鐘聲過雪聞。",
      "相勸早移丹鳳闕，不須常戀白鷗群。"
    ]
  },
  {
    "volume": 245,
    "sequence": 34,
    "title": "家兄自山南罷歸獻詩敘事",
    "author": "韓翃",
    "content": [
      "時輩已爭先，吾兄未著鞭。空嗟鑷須日，猶是屈腰年。",
      "不以殊方遠，仍論水地偏。襄橙隨客路，漢竹引歸船。",
      "雲木巴東峽，林泉峴北川。池餘騎馬處，宅似臥龍邊。",
      "夜簟千峰月，朝窗萬井煙。朱荷江女院，青稻楚人田。",
      "縣舍多瀟灑，城樓入醉眠。黃苞柑正熟，紅縷鱠仍鮮。",
      "坐厭牽絲倦，因從解綬旋。初辭五斗米，唯奉一囊錢。",
      "室好生虛白，書耽守太玄。櫪中嘶款段，階下引潺湲。",
      "落照淵明柳，春風叔夜弦。絳紗儒客帳，丹訣羽人篇。",
      "雅論承安石，新詩與惠連。興清湖見底，襟豁霧開天。",
      "魏闕心猶系，周才道豈捐。一丘無自逸，三府會招賢。"
    ]
  },
  {
    "volume": 245,
    "sequence": 35,
    "title": "奉送王相公縉赴幽州巡邊",
    "author": "韓翃",
    "content": [
      "黃閣開帷幄，丹墀侍冕旒。位高湯左相，權總漢諸侯。",
      "不改周南化，仍分趙北憂。雙旌過易水，千騎入幽州。",
      "塞草連天暮，邊風動地秋。無因隨遠道，結束佩吳鉤。"
    ]
  },
  {
    "volume": 245,
    "sequence": 36,
    "title": "寄贈虢州張參軍",
    "author": "韓翃",
    "content": [
      "三十事諸侯，賢豪冠北州。桃花迎駿馬，蘇合染輕裘。",
      "觀妓將軍第，題詩關尹樓。青林朝送客，綠嶼晚回舟。",
      "好栗分通子，名香贈莫愁。洗杯新酒熟，把燭故人留。",
      "百雉歸雲過，千峰宿雨收。蒹葭露下晚，菡萏水中秋。",
      "憶昨陪行樂，常時接獻酬。佳期雖霧散，惠問亦川流。",
      "開卷酲堪解，含毫思苦抽。無因達情意，西望日悠悠。"
    ]
  },
  {
    "volume": 245,
    "sequence": 37,
    "title": "送李中丞赴商州",
    "author": "韓翃",
    "content": [
      "五馬渭橋東，連嘶逐曉風。當年紫髯將，他日黑頭公。",
      "不異金吾寵，兼齊玉帳雄。閉營春雪下，吹角暮山空。",
      "香麝松陰裏，寒猿黛色中。郡齋多賞事，好與故人同。"
    ]
  },
  {
    "volume": 245,
    "sequence": 38,
    "title": "漢宮曲二首",
    "author": "韓翃",
    "content": [
      "駿馬繡障泥，紅塵撲四蹄。歸時何太晚，日照杏花西。",
      "繡幕珊瑚鉤，春開翡翠樓。深情不肯道，嬌倚鈿箜篌。"
    ]
  },
  {
    "volume": 245,
    "sequence": 39,
    "title": "陪孟都督祭岳途中有贈",
    "author": "韓翃",
    "content": [
      "封疆七百里，祿秩二千石。擁節祠太山，寒天霜草白。"
    ]
  },
  {
    "volume": 245,
    "sequence": 40,
    "title": "宿甑山",
    "author": "韓翃",
    "content": [
      "山中今夜何人，闕下當年近臣。",
      "青瑣應須早去，白雲何用相親。"
    ]
  },
  {
    "volume": 245,
    "sequence": 41,
    "title": "別甑山",
    "author": "韓翃",
    "content": [
      "一身趨侍丹墀，西路翩翩去時。",
      "惆悵青山綠水，何年更是來期。"
    ]
  },
  {
    "volume": 245,
    "sequence": 42,
    "title": "送陳明府赴淮南",
    "author": "韓翃",
    "content": [
      "年華近逼清明，落日微風送行。黃鳥綿蠻芳樹，紫騮躞蹀東城。花間一杯促膝，煙外千里含情。",
      "應渡淮南信宿，諸侯擁旆相迎。"
    ]
  },
  {
    "volume": 245,
    "sequence": 43,
    "title": "送客知鄂州",
    "author": "韓翃",
    "content": [
      "江口千家帶楚雲，江花亂點雪紛紛。",
      "春風落日誰相見，青翰舟中有鄂君。"
    ]
  },
  {
    "volume": 245,
    "sequence": 44,
    "title": "寒食",
    "author": "韓翃",
    "content": [
      "春城無處不飛花，寒食東風禦柳斜。",
      "日暮漢宮傳蠟燭，輕煙散入五侯家。"
    ]
  },
  {
    "volume": 245,
    "sequence": 45,
    "title": "羽林騎",
    "author": "韓翃",
    "content": [
      "駿馬牽來禦柳中，鳴鞭欲向渭橋東。",
      "紅蹄亂蹋春城雪，花頷驕嘶上苑風。"
    ]
  },
  {
    "volume": 245,
    "sequence": 46,
    "title": "看調馬",
    "author": "韓翃",
    "content": [
      "鴛鴦赭白齒新齊，晚日花中散碧蹄。",
      "玉勒鬥回初噴沫，金鞭欲下不成嘶。"
    ]
  },
  {
    "volume": 245,
    "sequence": 47,
    "title": "寄贈衡州楊使君",
    "author": "韓翃",
    "content": [
      "湘竹斑斑湘水春，衡陽太守虎符新。",
      "朝來笑向歸鴻道，早晚南飛見主人。"
    ]
  },
  {
    "volume": 245,
    "sequence": 48,
    "title": "宿石邑山中",
    "author": "韓翃",
    "content": [
      "浮雲不共此山齊，山靄蒼蒼望轉迷。",
      "曉月暫飛高樹裏，秋河隔在數峰西。"
    ]
  },
  {
    "volume": 245,
    "sequence": 49,
    "title": "江南曲",
    "author": "韓翃",
    "content": [
      "長樂花枝雨點銷，江城日暮好相邀。",
      "春樓不閉葳蕤鎖，綠水回通宛轉橋。"
    ]
  },
  {
    "volume": 245,
    "sequence": 50,
    "title": "贈張千牛",
    "author": "韓翃",
    "content": [
      "蓬萊闕下是天家，上路新回白鼻騧。急管晝催平樂酒，春衣夜宿杜陵花。"
    ]
  },
  {
    "volume": 245,
    "sequence": 51,
    "title": "漢宮曲二首",
    "author": "韓翃",
    "content": [
      "五柞宮中過臘看，萬年枝上雪花殘。",
      "綺窗夜閉玉堂靜，素綆朝穿金井寒。",
      "家在長陵小市中，珠簾繡戶對春風。",
      "君王昨日移仙仗，玉輦迎將入漢宮。"
    ]
  },
  {
    "volume": 245,
    "sequence": 52,
    "title": "贈李翼",
    "author": "韓翃",
    "content": [
      "王孫別舍擁朱輪，不羨空名樂此身。",
      "門外碧潭春洗馬，樓前紅燭夜迎人。"
    ]
  },
  {
    "volume": 245,
    "sequence": 53,
    "title": "少年行",
    "author": "韓翃",
    "content": [
      "千點斕斒玉勒驄，青絲結尾繡纏鬃。鳴鞭曉出章台路，葉葉春衣楊柳風。"
    ]
  },
  {
    "volume": 245,
    "sequence": 54,
    "title": "題玉真觀李秘書院",
    "author": "韓翃",
    "content": [
      "白雲斜日影深松，玉宇瑤壇知幾重。",
      "把酒題詩人散後，華陽洞裏有疏鐘。"
    ]
  },
  {
    "volume": 245,
    "sequence": 55,
    "title": "送客之潞府",
    "author": "韓翃",
    "content": [
      "官柳青青匹馬嘶，回風暮雨入銅鞮。佳期別在春山裏，應是人參五葉齊。"
    ]
  },
  {
    "volume": 245,
    "sequence": 56,
    "title": "送客貶五溪",
    "author": "韓翃",
    "content": [
      "南過猿聲一逐臣，回看秋草淚沾巾。",
      "寒天暮雪空山裏，幾處蠻家是主人。"
    ]
  },
  {
    "volume": 245,
    "sequence": 57,
    "title": "送齊山人歸長白山",
    "author": "韓翃",
    "content": [
      "舊事仙人白兔公，掉頭歸去又乘風。",
      "柴門流水依然在，一路寒山萬木中。"
    ]
  },
  {
    "volume": 245,
    "sequence": 58,
    "title": "寄裴鄆州",
    "author": "韓翃",
    "content": [
      "烏紗靈壽對秋風，悵望浮雲濟水東。",
      "官樹陰陰鈴閣暮，州人轉憶白頭翁。"
    ]
  },
  {
    "volume": 245,
    "sequence": 59,
    "title": "梁城贈一二同幕",
    "author": "韓翃",
    "content": [
      "五營河畔列旌旗，吹角鳴鼙日暮時。",
      "曾是信陵門下客，雨回相吊不勝悲。"
    ]
  },
  {
    "volume": 245,
    "sequence": 60,
    "title": "河上寄故人",
    "author": "韓翃",
    "content": [
      "河流曉天，濮水清煙。日暖昆吾臺上，春深顓頊城邊。",
      "鶯聲亂啁鵠□，花片細點龍泉。西望情人早至，猶應得醉芳年。"
    ]
  },
  {
    "volume": 245,
    "sequence": 61,
    "title": "留題甯川香蓋寺壁",
    "author": "韓翃",
    "content": [
      "愛遠登高塵眼開，為憐蕭寺上經台。山川誰識龍蛇蟄，天地自迎風雨來。柳放寒條秋已老，雁搖孤翼暮空回。",
      "何人會得其中事，又被殘花落日催。"
    ]
  },
  {
    "volume": 245,
    "sequence": 62,
    "title": "寄柳氏",
    "author": "韓翃",
    "content": [
      "章台柳，章台柳，顏色青青今在否？縱使長條似舊垂，也應攀折他人手。"
    ]
  }
]