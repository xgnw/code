[
  {
    "volume": 361,
    "sequence": 1,
    "title": "和思黯憶南莊見示",
    "author": "劉禹錫",
    "content": [
      "丞相新家伊水頭，智囊心匠日增修。化成池沼無痕跡，奔走清波不自由。臺上看山徐舉酒，潭中見月慢回舟。",
      "從來天下推尤物，合屬人間第一流。"
    ]
  },
  {
    "volume": 361,
    "sequence": 2,
    "title": "酬思黯見示小飲四韻",
    "author": "劉禹錫",
    "content": [
      "拋卻人間第一官，俗情驚怪我方安。兵符相印無心戀，洛水嵩雲恣意看。三足鼎中知味久，百尋竿上擲身難。",
      "追呼故舊連宵飲，直到天明興未闌。"
    ]
  },
  {
    "volume": 361,
    "sequence": 3,
    "title": "和僕射牛相公春日閑坐見懷",
    "author": "劉禹錫",
    "content": [
      "官曹崇重難頻入，第宅清閒且獨行。階蟻相逢如偶語，園蜂速去恐違程。人於紅藥惟看色，鶯到垂楊不惜聲。",
      "東洛池台怨拋擲，移文非久會應成。"
    ]
  },
  {
    "volume": 361,
    "sequence": 4,
    "title": "酬元九侍禦贈璧竹鞭長句",
    "author": "劉禹錫",
    "content": [
      "碧玉孤根生在林，美人相贈比雙金。初開郢客緘封後，想見巴山冰雪深。多節本懷端直性，露青猶有歲寒心。",
      "何時策馬同歸去，關樹扶疏敲鐙吟。"
    ]
  },
  {
    "volume": 361,
    "sequence": 5,
    "title": "酬竇員外使君，寒食日途次松滋渡，先寄示四韻",
    "author": "劉禹錫",
    "content": [
      "楚鄉寒食橘花時，野渡臨風駐彩旗。草色連雲人去住，水紋如縠燕差池。朱輪尚憶群飛雉，青綬初縣左顧龜。",
      "非是湓城舊司馬，水曹何事與新詩。"
    ]
  },
  {
    "volume": 361,
    "sequence": 6,
    "title": "寄楊八拾遺",
    "author": "劉禹錫",
    "content": [
      "聞君前日獨庭爭，漢帝偏知白馬生。忽領簿書遊太學，甯勞侍從厭承明。洛陽本自宜才子，海內而今有直聲。",
      "為謝同僚老博士，范雲來歲即公卿。"
    ]
  },
  {
    "volume": 361,
    "sequence": 7,
    "title": "酬竇員外郡齋宴客偶命柘枝因見寄兼呈張十一院長元九侍御",
    "author": "劉禹錫",
    "content": [
      "分憂餘刃又從公，白羽胡床嘯詠中。彩筆諭戎矜倚馬，華堂留客看驚鴻。渚宮油幕方高步，澧浦甘棠有幾叢。",
      "若問騷人何處所，門臨寒水落江楓。"
    ]
  },
  {
    "volume": 361,
    "sequence": 8,
    "title": "謝竇員外旬休早涼見示詩",
    "author": "劉禹錫",
    "content": [
      "新秋十日浣朱衣，鈴閣無聲公吏歸。風韻漸高梧葉動，露光初重槿花稀。四時苒苒催容鬢，三爵油油忘是非。",
      "更報明朝池上酌，人知太守字玄暉。"
    ]
  },
  {
    "volume": 361,
    "sequence": 9,
    "title": "南海馬大夫遠示著述兼酬拙詩軋著微誠再有長句時蔡戎未弭故見於篇末",
    "author": "劉禹錫",
    "content": [
      "漢家旄節付雄才，百越南溟統外台。身在絳紗傳六藝，腰懸青綬亞三台。連天浪靜長鯨息，映日帆多寶舶來。",
      "聞道楚氛猶未滅，終須旌旆掃雲雷。"
    ]
  },
  {
    "volume": 361,
    "sequence": 10,
    "title": "和南海馬大夫聞楊侍郎出守郴州因有寄上之作",
    "author": "劉禹錫",
    "content": [
      "忽驚金印駕朱轓，遂別鳴珂聽曉猿。碧落仙來雖暫謫，赤泉侯在是深恩。玉環慶遠瞻台坐，銅柱勳高壓海門。",
      "一詠瓊瑤百憂散，何勞更樹北堂萱。"
    ]
  },
  {
    "volume": 361,
    "sequence": 11,
    "title": "馬大夫見示浙西王侍禦贈答詩因命同作",
    "author": "劉禹錫",
    "content": [
      "憶逐羊車凡幾時，今來舊府統戎師。象筵照室會詞客，銅鼓臨軒舞海夷，百越酋豪稱故吏，十洲風景助新詩。",
      "秣陵從事何年別，一見瓊章如素期。"
    ]
  },
  {
    "volume": 361,
    "sequence": 12,
    "title": "寄唐州楊八歸厚",
    "author": "劉禹錫",
    "content": [
      "淮安古地擁州師，畫角金饒旦夕吹。淺草遙迎鷫鸘馬，春風亂颭辟邪旗。謫仙年月今應滿，戇諫聲名眾所知。",
      "何況遷喬舊同伴，一雙先入鳳凰池。"
    ]
  },
  {
    "volume": 361,
    "sequence": 13,
    "title": "寄朗州溫右史曹長",
    "author": "劉禹錫",
    "content": [
      "暫別瑤墀鴛鷺行，彩旗雙引到沅湘。城邊流水桃花過，簾外春風杜若香。史筆枉將書紙尾，朝纓不稱濯滄浪。",
      "雲台公業家聲在，征詔何時出建章。"
    ]
  },
  {
    "volume": 361,
    "sequence": 14,
    "title": "酬楊司業巨源見寄",
    "author": "劉禹錫",
    "content": [
      "辟雍流水近靈台，中有詩篇絕世才。渤海歸人將集去，梨園弟子請詞來。瓊枝未識魂空斷，寶匣初臨手自開。",
      "莫道專城管雲雨，其如心似不然灰。"
    ]
  },
  {
    "volume": 361,
    "sequence": 15,
    "title": "酬國子崔博士立之見寄",
    "author": "劉禹錫",
    "content": [
      "健筆高科早絕倫，後來無不揖芳塵。遍看今日乘軒客，多是昔年呈卷人。胄子執經瞻講坐，郎官共食接華茵。",
      "煩君遠寄相思曲，慰問天南一逐臣。"
    ]
  },
  {
    "volume": 361,
    "sequence": 16,
    "title": "張郎中籍遠寄長句開緘之日已及新秋因舉目前仰酬高韻",
    "author": "劉禹錫",
    "content": [
      "南宮詞客寄新篇，清似湘靈促柱弦。京邑舊游勞夢想，曆陽秋色正澄鮮。雲銜日腳成山雨，風駕潮頭入渚田。",
      "對此獨吟還獨酌，知音不見思愴然。"
    ]
  },
  {
    "volume": 361,
    "sequence": 17,
    "title": "浙東元相公書歎梅雨鬱蒸之候，因寄七言",
    "author": "劉禹錫",
    "content": [
      "稽山自與岐山別，何事連年鸑鷟飛。百辟商量舊相入，九天祗候老臣歸。平湖晚泛窺清鏡，高閣晨開掃翠微。",
      "今日看書最惆悵，為聞梅雨損朝衣。"
    ]
  },
  {
    "volume": 361,
    "sequence": 18,
    "title": "酬嚴給事賀加五品兼簡同制水部李郎中",
    "author": "劉禹錫",
    "content": [
      "九天雨露傳青詔，八舍郎官換綠衣。初佩銀魚隨仗入，宜乘白馬退朝歸。雕盤賀喜開瑤席，彩筆題詩出鎖闈。",
      "聞道水曹偏得意，霞朝霧夕有光輝。"
    ]
  },
  {
    "volume": 361,
    "sequence": 19,
    "title": "裴相公大學士見示答張秘書謝馬詩並群公屬和因命追作",
    "author": "劉禹錫",
    "content": [
      "草玄門戶少塵埃，丞相並州寄馬來。初自塞垣銜苜蓿，忽行幽徑破莓苔。尋花緩轡威遲去，帶酒垂鞭躞蹀回。",
      "不與王侯與詞客，知輕富貴重清才。"
    ]
  },
  {
    "volume": 361,
    "sequence": 20,
    "title": "奉和裴侍中將赴漢南留別座上諸公",
    "author": "劉禹錫",
    "content": [
      "金貂曉出鳳池頭，玉節前臨南雍州。暫輟洪爐觀劍戟，還將大筆注春秋。管弦席上留高韻，山水途中入勝遊。",
      "峴首風煙看未足，便應重拜富民侯。"
    ]
  },
  {
    "volume": 361,
    "sequence": 21,
    "title": "和蘇郎中尋豐安裏舊居寄主客張郎中",
    "author": "劉禹錫",
    "content": [
      "漳濱臥起恣閒遊，宣室征還未白頭。舊隱來尋通德里，新篇寫出畔牢愁。池看科鬥成文字，鳥聽提壺憶獻酬。",
      "同學同年又同舍，許君雲路並華輈。"
    ]
  },
  {
    "volume": 361,
    "sequence": 22,
    "title": "酬浙東李侍郎越州春晚即事長句",
    "author": "劉禹錫",
    "content": [
      "越中藹藹繁華地，秦望峰前禹穴西。湖草初生邊雁去，山花半謝杜鵑啼。青油晝卷臨高閣，紅旆晴翻繞古堤。",
      "明日漢庭征舊德，老人爭出若耶溪。"
    ]
  },
  {
    "volume": 361,
    "sequence": 23,
    "title": "酬淮南牛相公述舊見貽",
    "author": "劉禹錫",
    "content": [
      "少年曾忝漢庭臣，晚歲空餘老病身。初見相如成賦日，尋為丞相掃門人。追思往事咨嗟久，喜奉清光笑語頻。",
      "猶有登朝舊冠冕，待公三入拂埃塵。"
    ]
  },
  {
    "volume": 361,
    "sequence": 24,
    "title": "和僕射牛相公追感韋裴六相登庸皆四十餘未五十薨歿豈早榮早枯之義今年將六十猶粗強健因親故勸酒率然成篇并見寄之作",
    "author": "劉禹錫",
    "content": [
      "坐鎮清朝獨殷然，閑征故事數前賢。用才同踐鈞衡地，稟氣終分大小年。威鳳本池思泛泳，仙查舊路望迴旋。",
      "猶憐綺季深山裏，唯有松風與石田。"
    ]
  },
  {
    "volume": 361,
    "sequence": 25,
    "title": "和僕射牛相公以離闕庭七年班行親故亡歿十無一人再睹龍顏喜慶雖極感歎風燭能不愴然因成四韻并示集賢中書二相公所和",
    "author": "劉禹錫",
    "content": [
      "久辭龍闕擁紅旗，喜見天顏拜赤墀。三省英寮非舊侶，萬年芳樹長新枝。交朋接武居仙院，幕客追風入鳳池。",
      "雲母屏風即施設，可憐榮耀冠當時。"
    ]
  },
  {
    "volume": 361,
    "sequence": 26,
    "title": "和僕射牛相公見示長句",
    "author": "劉禹錫",
    "content": [
      "靜得天和興自濃，不緣宦達性靈慵。大鵬六月有閑意，仙鶴千年無躁容。流輩盡來多歎息，官班高後少過從。",
      "唯應加築露臺上，剩見終南雲外峰。"
    ]
  },
  {
    "volume": 361,
    "sequence": 27,
    "title": "和牛相公雨後寓懷見示",
    "author": "劉禹錫",
    "content": [
      "金火交爭正抑揚，蕭蕭飛雨助清商，曉看紈扇恩情薄，夜覺紗燈刻數長。樹上早蟬才發響，庭中百草已無光。",
      "當年富貴亦惆悵，何況悲翁發似霜。"
    ]
  },
  {
    "volume": 361,
    "sequence": 28,
    "title": "和陳許王尚書酬白少傅侍郎長句因通簡汝洛舊遊之什",
    "author": "劉禹錫",
    "content": [
      "寥廓高翔不可追，風雲失路暫相隨。方同洛下書生詠，又見軍前大將旗。雪裏命賓開玉帳，飲中請號駐金卮。",
      "竹林一自王戎去，嵇阮雖貧興未衰。"
    ]
  },
  {
    "volume": 361,
    "sequence": 29,
    "title": "和僕射牛相公寓言二首",
    "author": "劉禹錫",
    "content": [
      "兩度竿頭立定誇，回眸舉袖拂青霞。盡拋今日貴人樣，複振前朝名相家。禦史定來休直宿，尚書依舊趁參衙。",
      "具瞻尊重誠無敵，猶憶洛陽千樹花。",
      "心如止水鑒常明，見盡人間萬物情。雕鶚騰空猶逞俊，驊騮齧足自無驚。時來未覺權為祟，貴了方知退是榮。",
      "只恐重重世緣在，事須三度副蒼生。"
    ]
  },
  {
    "volume": 361,
    "sequence": 30,
    "title": "酬太原狄尚書見寄",
    "author": "劉禹錫",
    "content": [
      "家聲烜赫冠前賢，時望穹崇鎮北邊。身上官銜如座主，幕中譚笑取同年。幽並俠少趨鞭弭，燕趙佳人奉管弦。",
      "仍把天兵書號筆，遠題長句寄山川。"
    ]
  },
  {
    "volume": 361,
    "sequence": 31,
    "title": "酬宣州崔大夫見寄",
    "author": "劉禹錫",
    "content": [
      "白衣曾拜漢尚書，今日恩光到敝廬。再入龍樓稱綺季，應緣狗監說相如。中郎南鎮權方重，內史高齋興有餘。",
      "遙想敬亭春欲暮，百花飛盡柳花初。"
    ]
  },
  {
    "volume": 361,
    "sequence": 32,
    "title": "酬皇甫十少尹暮秋久雨喜晴有懷見示",
    "author": "劉禹錫",
    "content": [
      "雨餘獨坐捲簾帷，便得詩人喜霽詩。搖落從來長年感，慘舒偏是病身知。掃開雲霧呈光景，流盡潢汙見路岐。",
      "何況菊香新酒熟，神州司馬好狂時。"
    ]
  },
  {
    "volume": 361,
    "sequence": 33,
    "title": "再授連州至衡陽酬柳柳州贈別",
    "author": "劉禹錫",
    "content": [
      "去國十年同赴召，渡湘千里又分岐。重臨事異黃丞相，三黜名慚柳士師。歸目並隨回雁盡，愁腸正遇斷猿時。",
      "桂江東過連山下，相望長吟有所思。"
    ]
  },
  {
    "volume": 361,
    "sequence": 34,
    "title": "望夫山",
    "author": "劉禹錫",
    "content": [
      "何代提戈去不還，獨留形影白雲間。肌膚銷盡雪霜色，羅綺點成苔蘚斑。江燕不能傳遠信，野花空解妒愁顏。",
      "近來豈少征人婦，笑采蘼蕪上北山。"
    ]
  },
  {
    "volume": 361,
    "sequence": 35,
    "title": "懷妓",
    "author": "劉禹錫",
    "content": [
      "玉釵重合兩無緣，魚在深潭鶴在天。得意紫鸞休舞鏡，能言青鳥罷銜箋。金盆已覆難收水，玉軫長拋不續弦。",
      "若向蘼蕪山下過，遙將紅淚灑窮泉。",
      "鸞飛遠樹棲何處，鳳得新巢想稱心。紅壁尚留香漠漠，碧雲初斷信沉沉。情知點汙投泥玉，猶自經營買笑金。",
      "從此山頭似人石，丈夫形狀淚痕深。",
      "但曾行處遍尋看，雖是生離死一般。買笑樹邊花已老，畫眉窗下月猶殘。雲藏巫峽音容斷，路隔星橋過往難。",
      "莫怪詩成無淚滴，盡傾東海也須幹。",
      "三山不見海沉沉，豈有仙蹤更可尋。青鳥去時雲路斷，姮娥歸處月宮深。紗窗遙想春相憶，書幌誰憐夜獨吟。",
      "料得夜來天上鏡，只應偏照兩人心。"
    ]
  },
  {
    "volume": 361,
    "sequence": 36,
    "title": "答東陽於令寒碧圖詩",
    "author": "劉禹錫",
    "content": [
      "東陽本是佳山水，何況曾經沉隱侯。化得邦人解吟詠，如今縣令亦風流。新開潭洞疑仙境，遠寫丹青到雍州。",
      "落在尋常畫師手，猶能三伏凜生秋。"
    ]
  },
  {
    "volume": 361,
    "sequence": 37,
    "title": "麻姑山",
    "author": "劉禹錫",
    "content": [
      "曾遊仙跡見豐碑，除卻麻姑更有誰。雲蓋青山龍臥處，日臨丹洞鶴歸時。霜凝上界花開晚，月冷中天果熟遲。",
      "人到便須拋世事，稻田還擬種靈芝。"
    ]
  },
  {
    "volume": 361,
    "sequence": 38,
    "title": "自江陵沿流道中",
    "author": "劉禹錫",
    "content": [
      "三千三百西江水，自古如今要路津。月夜歌謠有漁父，風天氣色屬商人。沙村好處多逢寺，山葉紅時覺勝春。",
      "行到南朝征戰地，古來名將盡為神。"
    ]
  },
  {
    "volume": 361,
    "sequence": 39,
    "title": "別夔州官吏",
    "author": "劉禹錫",
    "content": [
      "三年楚國巴城守，一去揚州揚子津。青帳聯延喧驛步，白頭俯傴到江濱。巫山暮色常含雨，峽水秋來不恐人。",
      "惟有九歌詞數首，裏中留與賽蠻神。"
    ]
  },
  {
    "volume": 361,
    "sequence": 40,
    "title": "魚複江中",
    "author": "劉禹錫",
    "content": [
      "扁舟盡室貧相逐，白髮藏冠鑷更加。遠水自澄終日綠，晴林長落過春花。客情浩蕩逢鄉語，詩意留連重物華。",
      "風檣好住貪程去，斜日青簾背酒家。"
    ]
  },
  {
    "volume": 361,
    "sequence": 41,
    "title": "巫山神女廟",
    "author": "劉禹錫",
    "content": [
      "巫山十二鬱蒼蒼，片石亭亭號女郎。曉霧乍開疑卷幔，山花欲謝似殘妝。星河好夜聞清佩，雲雨歸時帶異香。",
      "何事神仙九天上，人間來就楚襄王。"
    ]
  },
  {
    "volume": 361,
    "sequence": 42,
    "title": "柳絮",
    "author": "劉禹錫",
    "content": [
      "飄颺南陌起東鄰，漠漠濛濛暗度春。花巷暖隨輕舞蝶，玉樓晴拂豔妝人。縈回謝女題詩筆，點綴陶公漉酒巾。",
      "何處好風偏似雪，隋河堤上古江津。"
    ]
  },
  {
    "volume": 361,
    "sequence": 43,
    "title": "贈同年陳長史員外",
    "author": "劉禹錫",
    "content": [
      "明州長史外台郎，憶昔同年翰墨場。一自分襟多歲月，相逢滿眼是淒涼。推賢有愧韓安國，論舊唯存盛孝章。",
      "所歎謬游東閣下，看君無計出恓惶。"
    ]
  },
  {
    "volume": 361,
    "sequence": 44,
    "title": "送周魯儒赴舉詩",
    "author": "劉禹錫",
    "content": [
      "宋日營陽內史孫，因家占得九疑村。童心便有愛書癖，手指今餘把筆痕。自握蛇珠辭白屋，欲憑雞卜謁金門。",
      "若逢廣坐問羊酪，從此知名在一言。"
    ]
  },
  {
    "volume": 361,
    "sequence": 45,
    "title": "送曹璩歸越中舊隱詩",
    "author": "劉禹錫",
    "content": [
      "行盡瀟湘萬里餘，少逢知己憶吾廬。數間茅屋閑臨水，一盞秋燈夜讀書。地遠何當隨計吏，策成終自詣公車。",
      "剡中若問連州事，唯有千山畫不如。"
    ]
  },
  {
    "volume": 361,
    "sequence": 46,
    "title": "白鷹",
    "author": "劉禹錫",
    "content": [
      "毛羽斒斕白紵裁，馬前擎出不驚猜。輕拋一點入雲去，喝殺三聲掠地來。綠玉觜攢雞腦破，玄金爪擘兔心開。",
      "都緣解搦生靈物，所以人人道俊哉。"
    ]
  }
]