[
  {
    "volume": 643,
    "sequence": 1,
    "title": "菊",
    "author": "李山甫",
    "content": [
      "籬下霜前偶得存，忍教遲晚避蘭蓀。也銷造化無多力，未受陽和一點恩。栽處不容依玉砌，要時還許上金尊。",
      "陶潛歿後誰知己，露滴幽叢見淚痕。"
    ]
  },
  {
    "volume": 643,
    "sequence": 2,
    "title": "風",
    "author": "李山甫",
    "content": [
      "喜怒寒暄直不勻，終無形狀始無因。能將塵土平欺客，愛把波瀾枉陷人。飄樂遞香隨日在，綻花開柳逐年新。",
      "深知造化由君力，試為吹噓借與春。"
    ]
  },
  {
    "volume": 643,
    "sequence": 3,
    "title": "月",
    "author": "李山甫",
    "content": [
      "狡兔頑蟾死複生，度雲經漢澹還明。夜長雖耐對君坐，年少不禁隨爾行。玉桂影搖烏鵲動，金波寒注鬼神驚。",
      "人間半被虛拋擲，唯向孤吟客有情。"
    ]
  },
  {
    "volume": 643,
    "sequence": 4,
    "title": "秋",
    "author": "李山甫",
    "content": [
      "傍雨依風冷漸勻，更憑青女事精神。來時將得幾多雁，到處愁他無限人。能被綠楊深懊惱，謾偎黃菊送殷勤。",
      "鄒家不用偏吹律，到底榮枯也自均。"
    ]
  },
  {
    "volume": 643,
    "sequence": 5,
    "title": "松",
    "author": "李山甫",
    "content": [
      "地聳蒼龍勢抱雲，天教青共眾材分。孤標百尺雪中見，長嘯一聲風裏聞。桃李傍他真是佞，藤蘿攀爾亦非群。",
      "平生相愛應相識，誰道修篁勝此君。"
    ]
  },
  {
    "volume": 643,
    "sequence": 6,
    "title": "讀漢史",
    "author": "李山甫",
    "content": [
      "四百年間反復尋，漢家興替好沾襟。每逢奸詐須挼手，真遇英雄始醒心。王莽弄來曾半破，曹公將去便平沈。",
      "當時虛受君恩者，謾向青編作鬼林。"
    ]
  },
  {
    "volume": 643,
    "sequence": 7,
    "title": "上元懷古二首",
    "author": "李山甫",
    "content": [
      "南朝天子愛風流，盡守江山不到頭。總是戰爭收拾得，卻因歌舞破除休。堯行道德終無敵，秦把金湯可自由。",
      "試問繁華何處有，雨苔煙草古城秋。",
      "爭帝圖王德盡衰，驟興馳霸亦何為。君臣都是一場笑，家國共成千載悲。排岸遠檣森似槊，落波殘照赫如旗。",
      "今朝城上難回首，不見樓船索戰時。"
    ]
  },
  {
    "volume": 643,
    "sequence": 8,
    "title": "隋堤柳",
    "author": "李山甫",
    "content": [
      "曾傍龍舟拂翠華，至今凝恨倚天涯。但經春色還秋色，不覺楊家是李家。背日古陰從北朽，逐波疏影向南斜。",
      "年年只有晴風便，遙為雷塘送雪花。"
    ]
  },
  {
    "volume": 643,
    "sequence": 9,
    "title": "蒲關西道中作",
    "author": "李山甫",
    "content": [
      "國東王氣凝蒲關，樓臺帖出晴空間。紫煙橫捧大舜廟，黃河直打中條山。地鎖咽喉千古壯，風傳歌吹萬家閑。",
      "來來去去身依舊，未及潘年鬢已斑。"
    ]
  },
  {
    "volume": 643,
    "sequence": 10,
    "title": "送李秀才入軍",
    "author": "李山甫",
    "content": [
      "弱柳貞松一地栽，不因霜霰自難媒。書生只是平時物，男子爭無亂世才。鐵馬已隨紅旆去，同人猶著白衣來。",
      "到頭功業須如此，莫為初心首重回。"
    ]
  },
  {
    "volume": 643,
    "sequence": 11,
    "title": "送蘄州裴員外",
    "author": "李山甫",
    "content": [
      "正作南宮第一人，暫隨霓旆愴離群。曉從闕下辭天子，春向江頭待使君。五馬尚迷青瑣路，雙魚猶惹翠蘭芬。",
      "明朝無路尋歸處，禁樹參差隔紫雲。"
    ]
  },
  {
    "volume": 643,
    "sequence": 12,
    "title": "代孔明哭先主",
    "author": "李山甫",
    "content": [
      "憶昔南陽顧草廬，便乘雷電捧乘輿。酌量諸夏須平取，期刻群雄待遍鋤。南面未能成帝業，西陵那忍送宮車。",
      "九疑山下頻惆悵，曾許微臣水共魚。"
    ]
  },
  {
    "volume": 643,
    "sequence": 13,
    "title": "送職方王郎中吏部劉員外自太原鄭相公幕繼奉征書歸省署",
    "author": "李山甫",
    "content": [
      "雙鳳銜書次第飛，玉皇催促列仙歸。雲開日月臨青瑣，風卷煙霞上紫微。蓮影一時空儉府，蘭香同處撲堯衣。",
      "此生長掃朱門者，每向人間夢粉闈。"
    ]
  },
  {
    "volume": 643,
    "sequence": 14,
    "title": "寒食二首",
    "author": "李山甫",
    "content": [
      "柳帶東風一向斜，春陰澹澹蔽人家。有時三點兩點雨，到處十枝五枝花。萬井樓臺疑繡畫，九原珠翠似煙霞。",
      "年年今日誰相問，獨臥長安泣歲華。",
      "風煙放蕩花披猖，秋千女兒飛短牆。繡袍馳馬拾遺翠，錦袖鬥雞喧廣場。天地氣和融霽色，池台日暖燒春光。",
      "自憐塵土無他事，空脫荷衣泥醉鄉。"
    ]
  },
  {
    "volume": 643,
    "sequence": 15,
    "title": "又代孔明哭先主",
    "author": "李山甫",
    "content": [
      "鯨鬣翻騰四海波，始將天意用干戈。盡驅神鬼隨鞭策，全罩英雄入網羅。提劍尚殘吳郡國，垂衣猶欠魏山河。",
      "鼎湖無路追仙駕，空使群臣泣血多。"
    ]
  },
  {
    "volume": 643,
    "sequence": 16,
    "title": "貧女",
    "author": "李山甫",
    "content": [
      "平生不識繡衣裳，閑把荊釵亦自傷。鏡裏只應諳素貌，人間多自信紅妝。當年未嫁還憂老，終日求媒即道狂。",
      "兩意定知無說處，暗垂珠淚濕蠶筐。"
    ]
  },
  {
    "volume": 643,
    "sequence": 17,
    "title": "寓懷",
    "author": "李山甫",
    "content": [
      "萬古交馳一片塵，思量名利孰如身。長疑好事皆虛事，卻恐閒人是貴人。老逐少來終不放，辱隨榮後直須勻。",
      "勸君不用誇頭角，夢裏輸贏總未真。"
    ]
  },
  {
    "volume": 643,
    "sequence": 18,
    "title": "蜀中寓懷",
    "author": "李山甫",
    "content": [
      "千里煙霞錦水頭，五丁開得也風流。春裝寶闕重重樹，日照仙州萬萬樓。蛙似公孫雖不守，龍如諸葛亦須休。",
      "此中無限英雄鬼，應對江山各自羞。"
    ]
  },
  {
    "volume": 643,
    "sequence": 19,
    "title": "下第臥疾盧員外召游曲江",
    "author": "李山甫",
    "content": [
      "眼前何事不傷神，忍向江頭更弄春。桂樹既能欺賤子，杏花爭肯采閒人。麻衣未掉渾身雪，皂蓋難遮滿面塵。",
      "珍重列星相借問，嵇康慵病也天真。"
    ]
  },
  {
    "volume": 643,
    "sequence": 20,
    "title": "司天臺",
    "author": "李山甫",
    "content": [
      "拂雲朱檻捧昭回，靜對銅渾水鏡開。太史只知頻奏瑞，蒼生無計可防災。景公進德星曾退，漢帝推誠日為回。",
      "何事曠官全不語，好天良月鎖高臺。"
    ]
  },
  {
    "volume": 643,
    "sequence": 21,
    "title": "落花",
    "author": "李山甫",
    "content": [
      "落拓東風不藉春，吹開吹謝兩何因。當時曾見笑筵主，今日自為行路塵。顏色卻還天上女，馨香留與世間人。",
      "明年寒食重相見，零淚無端又滿巾。"
    ]
  },
  {
    "volume": 643,
    "sequence": 22,
    "title": "赴舉別所知",
    "author": "李山甫",
    "content": [
      "腰劍囊書出戶遲，壯心奇命兩相疑。麻衣盡舉一雙手，桂樹只生三兩枝。黃祖不憐鸚鵡客，志公偏賞麒麟兒。",
      "叔牙憂我應相痛，回首天涯寄所思。"
    ]
  },
  {
    "volume": 643,
    "sequence": 23,
    "title": "賀邢州盧員外",
    "author": "李山甫",
    "content": [
      "紫泥飛詔下金鑾，列象分明世仰觀。北省諫書藏舊草，南宮郎署握新蘭。春歸鳳沼恩波暖，曉入鴛行瑞氣寒。",
      "偏是此生棲息者，滿衣零淚一時幹。"
    ]
  },
  {
    "volume": 643,
    "sequence": 24,
    "title": "方幹隱居",
    "author": "李山甫",
    "content": [
      "咬咬嘎嘎水禽聲，露洗松陰滿院清。溪畔印沙多鶴跡，檻前題竹有僧名。問人遠岫千重意，對客閑雲一片情。",
      "早晚塵埃得休去，且將書劍事先生。"
    ]
  },
  {
    "volume": 643,
    "sequence": 25,
    "title": "早春微雨",
    "author": "李山甫",
    "content": [
      "怪來鶯蝶似凝愁，不覺看花暫濕頭。疏影未藏千里樹，遠陰微翳萬家樓。青羅舞袖紛紛轉，紅臉啼珠旋旋收。",
      "歲旱且須教濟物，為霖何事愛風流。"
    ]
  },
  {
    "volume": 643,
    "sequence": 26,
    "title": "謁翰林劉學士不遇",
    "author": "李山甫",
    "content": [
      "夢繞清華宴地深，洞宮橫鎖曉沉沉。鵬飛碧海終難見，鶴入青霄豈易尋。六尺羈魂迷定止，兩行愁血謝知音。",
      "平生只恥淩風翼，隨得鳴珂上禁林。"
    ]
  },
  {
    "volume": 643,
    "sequence": 27,
    "title": "答劉書記見贈",
    "author": "李山甫",
    "content": [
      "吟近秋光思不窮，酷探騷雅愧無功。茫然心苦千篇拙，暝坐神凝萬象空。月上開襟當北戶，竹邊回首揖西風。",
      "知音頻有新詩贈，白雪紛紛落郢中。"
    ]
  },
  {
    "volume": 643,
    "sequence": 28,
    "title": "賀友人及第",
    "author": "李山甫",
    "content": [
      "得水蛟龍失水魚，此心相對兩何如。敢辭今日須行卷，猶喜他年待薦書。松桂也應情未改，萍蓬爭奈跡還疏。",
      "春風不見尋花伴，遙向青雲泥子虛。"
    ]
  },
  {
    "volume": 643,
    "sequence": 29,
    "title": "雨後過華岳廟",
    "author": "李山甫",
    "content": [
      "華山黑影霄崔嵬，金天□□門未開。雨淋鬼火滅不滅，風送神香來不來。牆外素錢飄似雪，殿前陰柏吼如雷。",
      "知君暗宰人間事，休把蒼生夢裏裁。"
    ]
  },
  {
    "volume": 643,
    "sequence": 30,
    "title": "贈彈琴李處士",
    "author": "李山甫",
    "content": [
      "情知此事少知音，自是先生枉用心。世上幾時曾好古，人前何必更沾襟。致身不似笙竽巧，悅耳甯如鄭衛淫。",
      "三尺焦桐七條線，子期師曠兩沉沉。"
    ]
  },
  {
    "volume": 643,
    "sequence": 31,
    "title": "劉員外寄移菊",
    "author": "李山甫",
    "content": [
      "秋來緣樹複緣牆，怕共平蕪一例荒。顏色不能隨地變，風流唯解逐人香。煙含細葉交加碧，露拆寒英次第黃。",
      "深謝栽培與知賞，但慚終歲待重陽。"
    ]
  },
  {
    "volume": 643,
    "sequence": 32,
    "title": "南山",
    "author": "李山甫",
    "content": [
      "鈍碧頑青幾萬秋，直無天地始應休。莫嫌塵土佯遮面，能向樓臺強出頭。霽色陡添千尺翠，夕陽閑放一堆愁。",
      "假饒不是神仙骨，終抱琴書向此遊。"
    ]
  },
  {
    "volume": 643,
    "sequence": 33,
    "title": "山中覽劉書記新詩",
    "author": "李山甫",
    "content": [
      "記室新詩相寄我，藹然清絕更無過。溪風滿袖吹騷雅，岩瀑無時滴薜蘿。雲外山高寒色重，雪中松苦夜聲多。",
      "靜酬嘉唱對幽景，蒼鶴羸棲古木柯。"
    ]
  },
  {
    "volume": 643,
    "sequence": 34,
    "title": "早秋山中作",
    "author": "李山甫",
    "content": [
      "榮枯無路入千峰，肥遁誰諧此志同。司寇亦曾遭魯黜，步兵何事哭途窮。檜松瘦健滴秋露，戶牖虛明生晚風。",
      "山思更清人影絕，隴雲飛入草堂中。"
    ]
  },
  {
    "volume": 643,
    "sequence": 35,
    "title": "賦得寒月寄齊已",
    "author": "李山甫",
    "content": [
      "松下清風吹我襟，上方鐘磬夜沉沉。已知廬嶽塵埃絕，更憶寒山雪月深。高謝萬緣消祖意，朗吟千首亦師心。",
      "豈知名出遍諸夏，石上棲禪竹影侵。"
    ]
  },
  {
    "volume": 643,
    "sequence": 36,
    "title": "曲江二首",
    "author": "李山甫",
    "content": [
      "南山低對紫雲樓，翠影紅陰瑞氣浮。一種是春長富貴，大都為水也風流。爭攀柳帶千千手，間插花枝萬萬頭。",
      "獨向江邊最惆悵，滿衣塵土避王侯。",
      "江色沈天萬草齊，暖煙晴靄自相迷。蜂憐杏蕊細香落，鶯墜柳條濃翠低。千隊國娥輕似雪，一群公子醉如泥。",
      "斜陽怪得長安動，陌上分飛萬馬蹄。"
    ]
  },
  {
    "volume": 643,
    "sequence": 37,
    "title": "遷居清溪和劉書記見示",
    "author": "李山甫",
    "content": [
      "擔錫歸來竹繞溪，過津曾笑魯儒迷。端居味道塵勞息，扣寂眠雲心境齊。還似村家無寵祿，時將鄰叟話幽棲。",
      "山衣毳爛唯添野，石井源清不貯泥。祖意豈從年臘得，松枝肯為雪霜低。晚天吟望秋光重，雨陣橫空蔽斷霓。"
    ]
  },
  {
    "volume": 643,
    "sequence": 38,
    "title": "陰地關崇徽公主手跡",
    "author": "李山甫",
    "content": [
      "一拓纖痕更不收，翠微蒼蘚幾經秋。誰陳帝子和番策，我是男兒為國羞。寒雨洗來香已盡，澹煙籠著恨長留。",
      "可憐汾水知人意，旁與吞聲未忍休。"
    ]
  },
  {
    "volume": 643,
    "sequence": 39,
    "title": "題李員外廳",
    "author": "李山甫",
    "content": [
      "石砌蛩吟響，草堂人語稀。道孤思絕唱，年長漸知非。",
      "名利終成患，煙霞亦可依。高丘松蓋古，閑地藥苗肥。",
      "猿鳥啼嘉景，牛羊傍晚暉。幽棲還自得，清嘯坐忘機。",
      "愛彼人深處，白雲相伴歸。"
    ]
  },
  {
    "volume": 643,
    "sequence": 40,
    "title": "山中寄梁判官",
    "author": "李山甫",
    "content": [
      "歸臥東林計偶諧，柴門深向翠微開。更無塵事心頭起，還有詩情象外來。康樂公應頻結社，寒山子亦患多才。",
      "星郎雅是道中侶，六藝拘牽在隗台。"
    ]
  },
  {
    "volume": 643,
    "sequence": 41,
    "title": "禪林寺作寄劉書記",
    "author": "李山甫",
    "content": [
      "坐近松風骨自寒，茅齋直拶白雪邊。玄關不閉何人到，此事誰論在佛先。天竺老師留一句，曹溪行者答全篇。",
      "今朝林下忘言說，強把新詩寄謫仙。"
    ]
  },
  {
    "volume": 643,
    "sequence": 42,
    "title": "山中病後作",
    "author": "李山甫",
    "content": [
      "臥病厭厭三伏盡，商飆初自水邊來。高峰枯槁骨偏峭，野樹扶疏葉未摧。時序追牽從鬢改，蟬聲酸急是誰催。",
      "雲門不閉全無事，心外沈然一聚灰。"
    ]
  },
  {
    "volume": 643,
    "sequence": 43,
    "title": "寄衛別駕",
    "author": "李山甫",
    "content": [
      "曉屐歸來嶽寺深，嘗思道侶會東林。昏沈天竺看經眼，蕭索淨名老病心。雲蓋數重橫隴首，苔花千點遍松陰。",
      "知君超達悟空旨，三徑閑行抱素琴。"
    ]
  },
  {
    "volume": 643,
    "sequence": 44,
    "title": "遣懷",
    "author": "李山甫",
    "content": [
      "長松埋澗底，鬱鬱未出原。孤雲飛隴首，高潔不可攀。",
      "古道貴拙直，時事不足言。莫飲盜泉水，無為天下先。",
      "智者與愚者，盡歸北邙山。唯有東流水，年光不暫閑。"
    ]
  },
  {
    "volume": 643,
    "sequence": 45,
    "title": "酬劉書記一二知己見寄",
    "author": "李山甫",
    "content": [
      "見說金台客，相逢只論詩。坐來殘暑退，吟許野僧知。",
      "自喜幽棲僻，唯慚道義虧。身閑偏好古，句冷不求奇。",
      "晦跡全無累，安貧自得宜。同人終念我，蓮社有歸期。"
    ]
  },
  {
    "volume": 643,
    "sequence": 46,
    "title": "山中依韻答劉書記見贈",
    "author": "李山甫",
    "content": [
      "幽居少人事，三徑草不開。隱幾虛室靜，閑雲入坐來。",
      "至道非內外，詎言才不才。寶月當秋空，高潔無纖埃。",
      "心滅百慮減，詩成萬象回。亦有吾廬在，寂寞舊山隈。",
      "從容未歸去，滿地生青苔。謝公寄我詩，清奇不可陪。",
      "白雪飛不盡，碧雲欲成堆。驚風出地戶，虩虩似震雷。",
      "吟哦山嶽動，令人心膽摧。思君覽章句，還複如望梅。",
      "慷慨追古意，曠望登高台。何當陶淵明，遠師勸傾杯。",
      "流年將老來，華髮自相催。野寺連屏障，左右相裴回。"
    ]
  },
  {
    "volume": 643,
    "sequence": 47,
    "title": "山中答劉書記寓懷",
    "author": "李山甫",
    "content": [
      "貴門多冠冕，日與榮辱並。山中有獨夫，笑傲出衰盛。",
      "正直任天真，鬼神亦相敬。之子賁丘園，戶牖松蘿映。",
      "骨將槁木齊，心同止水淨。筆頭指金波，座上橫玉柄。",
      "芙蓉出秋渚，繡段流清詠。高古不稱時，沉默豈相競。",
      "窮搜萬籟息，危坐千峰靜。林僧繼嘉唱，風前亦為幸。"
    ]
  },
  {
    "volume": 643,
    "sequence": 48,
    "title": "項羽廟",
    "author": "李山甫",
    "content": [
      "為虜為王盡偶然，有何羞見漢江船。",
      "停分天下猶嫌少，可要行人贈紙錢。"
    ]
  },
  {
    "volume": 643,
    "sequence": 49,
    "title": "春日商山道中作",
    "author": "李山甫",
    "content": [
      "一徑春光裏，揚鞭入翠微。風來花落帽，雲過雨沾衣。",
      "穀鳥銜枝去，巴人負笈歸。殘陽更惆悵，前路客亭稀。"
    ]
  },
  {
    "volume": 643,
    "sequence": 50,
    "title": "古石硯",
    "author": "李山甫",
    "content": [
      "追琢他山石，方圓一勺深。抱真唯守墨，求用每虛心。",
      "波浪因文起，塵埃為廢侵。憑君更研究，何啻直千金。"
    ]
  },
  {
    "volume": 643,
    "sequence": 51,
    "title": "惜花",
    "author": "李山甫",
    "content": [
      "未會春風意，開君又落君。一年今爛漫，幾日便繽紛。",
      "別豔那堪賞，餘香不忍聞。尊前恨無語，應解作朝雲。"
    ]
  },
  {
    "volume": 643,
    "sequence": 52,
    "title": "別楊秀才",
    "author": "李山甫",
    "content": [
      "因亂與君別，相逢悲且驚。開襟魂自慰，拭淚眼空明。",
      "故國已無業，舊交多不生。如何又分袂，難話別離情。"
    ]
  },
  {
    "volume": 643,
    "sequence": 53,
    "title": "自歎拙",
    "author": "李山甫",
    "content": [
      "自憐心計拙，欲語更悲辛。世亂僮欺主，年衰鬼弄人。",
      "鏡中顏欲老，江上業長貧。不是劉公樂，何由變此身。"
    ]
  },
  {
    "volume": 643,
    "sequence": 54,
    "title": "亂後途中",
    "author": "李山甫",
    "content": [
      "亂離尋故園，朝市不如村。慟哭翻無淚，顛狂覺少魂。",
      "諸侯貪割據，群盜恣併吞。為問登壇者，何年答漢恩。"
    ]
  },
  {
    "volume": 643,
    "sequence": 55,
    "title": "燕",
    "author": "李山甫",
    "content": [
      "每歲同辛苦，看人似有情。亂飛春得意，幽語夜聞聲。",
      "整羽莊薑恨，回身漢後輕。豪家足金彈，不用汙雕楹。"
    ]
  },
  {
    "volume": 643,
    "sequence": 56,
    "title": "題慈雲寺僧院",
    "author": "李山甫",
    "content": [
      "帝城深處寺，樓殿壓秋江。紅葉去寒樹，碧峰來曉窗。",
      "煙霞生淨土，苔蘚上高幢。欲問吾師語，心猿不肯降。"
    ]
  },
  {
    "volume": 643,
    "sequence": 57,
    "title": "聞子規",
    "author": "李山甫",
    "content": [
      "冤禽名杜宇，此事更難知。昔帝一時恨，後人千古悲。",
      "斷腸思故國，啼血濺芳枝。況是天涯客，那堪□□眉。"
    ]
  },
  {
    "volume": 643,
    "sequence": 58,
    "title": "送劉將軍入關討賊",
    "author": "李山甫",
    "content": [
      "世人多恃武，何者是真雄。欲滅黃巾賊，須憑黑槊公。",
      "指星憂國計，望氣識天風。明日淩雲上，期君第一功。"
    ]
  },
  {
    "volume": 643,
    "sequence": 59,
    "title": "陪鄭先輩華山羅谷訪張隱者",
    "author": "李山甫",
    "content": [
      "白雲閑洞口，飛蓋入嵐光。好鳥共人語，異花迎客香。",
      "谷風聞鼓吹，苔石見文章。不是陪仙侶，無因訪阮郎。"
    ]
  },
  {
    "volume": 643,
    "sequence": 60,
    "title": "兵後尋邊三首",
    "author": "李山甫",
    "content": [
      "千里煙沙盡日昏，戰餘燒罷閉重門。新成劍戟皆農器，舊著衣裳盡血痕。卷地朔風吹白骨，柱天青氣泣幽魂。",
      "自憐長策無人問，羞戴儒冠傍塞垣。",
      "旗頭指處見黃埃，萬馬橫馳鶻翅回。劍戟遠腥凝血在，山河先暗陣雲來。角聲惡殺悲於哭，鼓勢爭強怒若雷。",
      "日暮卻登寒壘望，飽鴟清嘯伏屍堆。",
      "風怒邊沙迸鐵衣，胡兒胡馬正驕肥。將軍對陣誰教入，戰士辭營不道歸。新血濺紅黏蔓草，舊骸堆白映寒暉。",
      "胸中縱有銷兵術，欲向何門說是非。"
    ]
  },
  {
    "volume": 643,
    "sequence": 61,
    "title": "滄浪峽",
    "author": "李山甫",
    "content": [
      "走轂飛蹄過此傍，幾人留意問滄浪。",
      "煙波莫笑趨名客，為愛朝宗日夜忙。"
    ]
  },
  {
    "volume": 643,
    "sequence": 62,
    "title": "公子家二首",
    "author": "李山甫",
    "content": [
      "曾是皇家幾世侯，入雲高第照神州。柳遮門戶橫金鎖，花擁弦歌咽畫樓。錦袖妒姬爭巧笑，玉銜驕馬索閒遊。",
      "麻衣酷獻平生業，醉倚春風不點頭。",
      "柳底花陰壓露塵，醉煙輕罩一團春。鴛鴦占水能嗔客，鸚鵡嫌籠解罵人。騕褭似龍隨日換，輕盈如燕逐年新。",
      "不知買盡長安笑，活得蒼生幾戶貧。"
    ]
  },
  {
    "volume": 643,
    "sequence": 63,
    "title": "山下殘夏偶作",
    "author": "李山甫",
    "content": [
      "等閒三伏後，獨臥此高丘。殘暑炎于火，林風爽帶秋。",
      "聲名何要出，吟詠亦堪休。自許紅塵外，雲溪好漱流。"
    ]
  },
  {
    "volume": 643,
    "sequence": 64,
    "title": "夜吟",
    "author": "李山甫",
    "content": [
      "除卻閑吟外，人間事事慵。更深成一句，月冷上孤峰。",
      "窮理多瞑目，含毫靜倚松。終篇渾不寐，危坐到晨鐘。"
    ]
  },
  {
    "volume": 643,
    "sequence": 65,
    "title": "代崇徽公主意",
    "author": "李山甫",
    "content": [
      "金釵墜地鬢堆雲，自別朝陽帝豈聞。",
      "遣妾一身安社稷，不知何處用將軍。"
    ]
  },
  {
    "volume": 643,
    "sequence": 66,
    "title": "下第獻所知三首",
    "author": "李山甫",
    "content": [
      "偶向江頭別釣磯，等閒經歲與心違。虛教六尺受辛苦，枉把一身憂是非。青桂本來無欠負，碧霄何處有因依。",
      "春風不用相催促，回避花時也解歸。",
      "不識人間巧路岐，只將端拙泥神祇。與他名利本無分，卻共水雲曾有期。大抵物情應莫料，近來天意也須疑。",
      "自憐心計今如此，憑仗春醪為解頤。",
      "十年磨鏃事鋒鋩，始逐朱旗入戰場。四海風雲難際會，一生肝膽易開張。退飛鶯穀春零落，倒卓龍門路渺茫。",
      "今日慚知也慚命，笑餘歌罷忽淒涼。"
    ]
  },
  {
    "volume": 643,
    "sequence": 67,
    "title": "寄太常王少卿",
    "author": "李山甫",
    "content": [
      "別後西風起，新蟬坐臥聞。秋天靜如水，遠岫碧侵雲。",
      "雅飲純和氣，清吟冰雪文。想思重回首，梧葉下紛紛。"
    ]
  },
  {
    "volume": 643,
    "sequence": 68,
    "title": "遊俠兒",
    "author": "李山甫",
    "content": [
      "好把雄姿渾世塵，一場閒事莫因循。",
      "荊軻只為閑言語，不與燕丹了得人。"
    ]
  },
  {
    "volume": 643,
    "sequence": 69,
    "title": "下第出春明門",
    "author": "李山甫",
    "content": [
      "曾和秋雨驅愁入，卻向春風領恨回。",
      "深謝灞陵堤畔柳，與人頭上拂塵埃。"
    ]
  },
  {
    "volume": 643,
    "sequence": 70,
    "title": "望思台",
    "author": "李山甫",
    "content": [
      "君父昏蒙死不回，謾將平地築高臺。",
      "九層黃土是何物，銷得向前冤恨來。"
    ]
  },
  {
    "volume": 643,
    "sequence": 71,
    "title": "病中答劉書記見贈",
    "author": "李山甫",
    "content": [
      "病來雙樹下，雲腳上禪袍。頻有瓊瑤贈，空瞻雪月高。",
      "已知捐俗態，時許話風騷。衰疾未能起，相思徒自勞。"
    ]
  },
  {
    "volume": 643,
    "sequence": 72,
    "title": "早秋山中作",
    "author": "李山甫",
    "content": [
      "誰到山中語，雨餘風氣秋。煙嵐出澗底，瀑布落床頭。",
      "至道亦非遠，僻詩須苦求。千峰有嘉景，拄杖獨巡遊。"
    ]
  },
  {
    "volume": 643,
    "sequence": 73,
    "title": "別墅",
    "author": "李山甫",
    "content": [
      "此地可求息，開門足野情。窗明雨初歇，日落風更清。",
      "蒼蘚槎根匝，碧煙水面生。玩奇心自樂，暑月聽蟬聲。"
    ]
  },
  {
    "volume": 643,
    "sequence": 74,
    "title": "柳十首",
    "author": "李山甫",
    "content": [
      "灞岸江頭臘雪消，東風偷軟入纖條。",
      "春來不忍登樓望，萬架金絲著地嬌。",
      "受盡風霜得到春，一條條是逐年新。",
      "尋常送別無餘事，爭忍攀將過與人。",
      "長恨陽和也世情，把香和豔與紅英。",
      "家家只是栽桃李，獨自無根到處生。",
      "只為遮樓又拂橋，被人摧折好枝條。",
      "假饒張緒如今在，須把風流暗裏銷。",
      "弱帶低垂可自由，傍他門戶倚他樓。",
      "金風不解相抬舉，露壓煙欺直到秋。",
      "終日堂前學畫眉，幾人曾道勝花枝。",
      "試看三月春殘後，門外青陰是阿誰。",
      "也曾飛絮謝家庭，從此風流別有名。",
      "不是向人無用處，一枝愁殺別離情。",
      "從來只是愛花人，楊柳何曾占得春。",
      "多向客亭門外立，與他迎送往來塵。",
      "強扶柔態酒難醒，殢著春風別有情。",
      "公子王孫且相伴，與君俱得幾時榮。",
      "無賴秋風斗覺寒，萬條煙草一時幹。",
      "遊人若要春消息，直向江頭臘後看。"
    ]
  },
  {
    "volume": 643,
    "sequence": 75,
    "title": "酬劉書記見贈",
    "author": "李山甫",
    "content": [
      "獨在西峰末，憐君和氣多。勞生同朽索，急景似傾波。",
      "禪者行擔錫，樵師語隔坡。旱□生赤蘚，古木架青蘿。",
      "石澗新蟬脫，茅簷舊燕窠。篇章蒙見許，松月好相過。",
      "思苦通真理，吟清合大和。□□□□□，風起送漁歌。"
    ]
  },
  {
    "volume": 643,
    "sequence": 76,
    "title": "贈徐三十",
    "author": "李山甫",
    "content": [
      "春滿南宮白日長，夜來新值錦衣郎。朱排六相助神聳，玉襯一廳侵骨涼。砌竹拂袍爭草色，庭花飄豔妒蘭香。",
      "從今不羨乘槎客，曾到三星列宿傍。"
    ]
  },
  {
    "volume": 643,
    "sequence": 77,
    "title": "牡丹",
    "author": "李山甫",
    "content": [
      "邀勒春風不早開，眾芳飄後上樓臺。數苞仙豔火中出，一片異香天上來。曉露精神妖欲動，暮煙情態恨成堆。",
      "知君也解相輕薄，斜倚闌幹首重回。"
    ]
  },
  {
    "volume": 643,
    "sequence": 78,
    "title": "贈宿將",
    "author": "李山甫",
    "content": [
      "校獵燕山經幾春，雕弓白羽不離身。",
      "年來馬上渾無力，望見飛鴻指似人。"
    ]
  }
]