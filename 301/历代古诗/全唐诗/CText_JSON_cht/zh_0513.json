[
  {
    "volume": 513,
    "sequence": 1,
    "title": "獻歲書情",
    "author": "裴夷直",
    "content": [
      "白髮添雙鬢，空宮又一年。音書鴻不到，夢寐兔空懸。",
      "地遠星辰側，天高雨露偏。聖期知有感，雲海漫相連。"
    ]
  },
  {
    "volume": 513,
    "sequence": 2,
    "title": "奉和大樑相公重九日軍中宴會之什",
    "author": "裴夷直",
    "content": [
      "今古同嘉節，歡娛但異名。陶公緣綠醑，謝傅為蒼生。",
      "酒泛金英麗，詩通玉律清。何言辭物累，方系萬人情。"
    ]
  },
  {
    "volume": 513,
    "sequence": 3,
    "title": "奉和大樑相公同張員外重九日宴集",
    "author": "裴夷直",
    "content": [
      "重九思嘉節，追歡從謝公。酒清欺玉露，菊盛愧金風。",
      "不待秋蟾白，須沈落照紅。更將門下客，酬和管弦中。"
    ]
  },
  {
    "volume": 513,
    "sequence": 4,
    "title": "同樂天中秋夜洛河玩月二首",
    "author": "裴夷直",
    "content": [
      "清洛半秋懸璧月，彩船當夕泛銀河。蒼龍頷底珠皆沒，白帝心邊鏡乍磨。海上幾時霜雪積，人間此夜管弦多。",
      "須知天地為爐意，盡取黃金鑄作波。",
      "不熱不寒三五夕，晴川明月正相臨。千珠競沒蒼龍頷，一鏡高懸白帝心。幾處淒涼緣地遠，有時惆悵值雲陰。",
      "如何清洛如清晝，共見初升又見沈。"
    ]
  },
  {
    "volume": 513,
    "sequence": 5,
    "title": "和邢郎中病中重陽強遊樂游原",
    "author": "裴夷直",
    "content": [
      "嘉晨令節共陶陶，風景牽情並不勞。曉日整冠蘭室靜，秋原騎馬菊花高。晴光一一呈金刹，詩思浸浸逼水曹。",
      "何必銷憂憑外物，只將清韻敵春醪。"
    ]
  },
  {
    "volume": 513,
    "sequence": 6,
    "title": "觀淬龍泉劍",
    "author": "裴夷直",
    "content": [
      "歐冶將成器，風胡幸見逢。發硎思剸玉，投水化為龍。",
      "詎肯藏深匣，終朝用刜鐘。蓮花生寶鍔，秋日勵霜鋒。",
      "煉質才三尺，吹毛過百重。擊磨如不倦，提握願長從。"
    ]
  },
  {
    "volume": 513,
    "sequence": 7,
    "title": "春色滿皇州",
    "author": "裴夷直",
    "content": [
      "寒銷山水地，春遍帝王州。北闕晴光動，南山喜氣浮。",
      "夭紅妝暖樹，急綠走陰溝。思婦開香閣，王孫上玉樓。",
      "氛氳直城北，駘蕩曲江頭。今日靈台下，翻然卻是愁。"
    ]
  },
  {
    "volume": 513,
    "sequence": 8,
    "title": "亞夫碎玉鬥",
    "author": "裴夷直",
    "content": [
      "雄謀竟不決，寶玉終不愛。倏爾霜刃揮，颯然春冰碎。",
      "飛光動旗幟，散響驚環佩。霜灑繡障前，星流錦筵內。",
      "圖王業已失，為虜言空悔。獨有青史中，英風觀千載。"
    ]
  },
  {
    "volume": 513,
    "sequence": 9,
    "title": "水亭",
    "author": "裴夷直",
    "content": [
      "歲律行將變，君恩竟未回。門前即潮水，朝去暮常來。"
    ]
  },
  {
    "volume": 513,
    "sequence": 10,
    "title": "揚州寄諸子",
    "author": "裴夷直",
    "content": [
      "千里隔煙波，孤舟宿何處。遙思耿不眠，淮南夜風雨。"
    ]
  },
  {
    "volume": 513,
    "sequence": 11,
    "title": "酬盧郎中游寺見招不遇",
    "author": "裴夷直",
    "content": [
      "偶出送山客，不知游梵宮。秋光古松下，誰伴一仙翁。"
    ]
  },
  {
    "volume": 513,
    "sequence": 12,
    "title": "寓言",
    "author": "裴夷直",
    "content": [
      "秋樹卻逢暖，未凋能幾時。何須尚松桂，搖動暫青枝。"
    ]
  },
  {
    "volume": 513,
    "sequence": 13,
    "title": "唁人喪侍兒",
    "author": "裴夷直",
    "content": [
      "夜情河耿耿，春恨草綿綿。唯有嫦娥月，從今照墓田。"
    ]
  },
  {
    "volume": 513,
    "sequence": 14,
    "title": "席上夜別張主簿",
    "author": "裴夷直",
    "content": [
      "紅燭剪還明，綠尊添又滿。不愁前路長，只畏今宵短。"
    ]
  },
  {
    "volume": 513,
    "sequence": 15,
    "title": "方丈泉",
    "author": "裴夷直",
    "content": [
      "循涯不知淺，見底似非深。永日無波浪，澄澄照我心。"
    ]
  },
  {
    "volume": 513,
    "sequence": 16,
    "title": "晚望",
    "author": "裴夷直",
    "content": [
      "日下夕陰長，前山凝積翠。白鳥一行飛，聯聯粉書字。"
    ]
  },
  {
    "volume": 513,
    "sequence": 17,
    "title": "前山",
    "author": "裴夷直",
    "content": [
      "只謂一蒼翠，不知猶數重。晚來雲映處，更見兩三峰。"
    ]
  },
  {
    "volume": 513,
    "sequence": 18,
    "title": "發交州日留題解煉師房",
    "author": "裴夷直",
    "content": [
      "久喜房廊接，今成道路賒。明朝回首處，此地是天涯。"
    ]
  },
  {
    "volume": 513,
    "sequence": 19,
    "title": "令和州買松",
    "author": "裴夷直",
    "content": [
      "好覓淩霜質，仍須帶雨栽。須知剖竹日，便是看松來。"
    ]
  },
  {
    "volume": 513,
    "sequence": 20,
    "title": "題斷金集後",
    "author": "裴夷直",
    "content": [
      "一覽斷金集，再悲埋玉人。牙弦千古絕，珠淚萬行新。"
    ]
  },
  {
    "volume": 513,
    "sequence": 21,
    "title": "晚涼",
    "author": "裴夷直",
    "content": [
      "簷前蔽日多高樹，竹下添池有小渠。",
      "山客野僧歸去後，晚涼移案獨臨書。"
    ]
  },
  {
    "volume": 513,
    "sequence": 22,
    "title": "和周侍禦洛城雪",
    "author": "裴夷直",
    "content": [
      "天街飛轡踏瓊英，四顧全疑在玉京。",
      "一種相如抽秘思，兔園那比鳳凰城。"
    ]
  },
  {
    "volume": 513,
    "sequence": 23,
    "title": "奉和大樑相公送人二首",
    "author": "裴夷直",
    "content": [
      "謝公日日傷離別，又向西堂送阿連。",
      "想到越中秋已盡，鏡河應羨月團圓。",
      "北津楊柳迎煙綠，南岸闌幹映水紅。",
      "君到襄陽渡江處，始應回首憶羊公。"
    ]
  },
  {
    "volume": 513,
    "sequence": 24,
    "title": "酬唐仁烈相別後喜阻風未發見寄",
    "author": "裴夷直",
    "content": [
      "離心一起淚雙流，春浪無情也白頭。",
      "風若有知須放去，莫教重別又重愁。"
    ]
  },
  {
    "volume": 513,
    "sequence": 25,
    "title": "秦中臥病思歸",
    "author": "裴夷直",
    "content": [
      "索索涼風滿樹頭，破窗殘月五更秋。",
      "病身歸處吳江上，一寸心中萬里愁。"
    ]
  },
  {
    "volume": 513,
    "sequence": 26,
    "title": "送王繢",
    "author": "裴夷直",
    "content": [
      "翠羽長將玉樹期，偶然飛下肯多時。",
      "翩翩一路嵐陰晚，卻入青蔥宿舊枝。"
    ]
  },
  {
    "volume": 513,
    "sequence": 27,
    "title": "贈美人琴弦",
    "author": "裴夷直",
    "content": [
      "應從玉指到金徽，萬態千情料可知。",
      "今夜燈前湘水怨，殷勤封在七條絲。"
    ]
  },
  {
    "volume": 513,
    "sequence": 28,
    "title": "病中知皇子陂荷花盛發寄王繢",
    "author": "裴夷直",
    "content": [
      "十裏蓮塘路不賒，病來簾外是天涯。",
      "煩君四句遙相寄，應得詩中便看花。"
    ]
  },
  {
    "volume": 513,
    "sequence": 29,
    "title": "戲唐仁烈",
    "author": "裴夷直",
    "content": [
      "自知年幾偏應少，先把屠蘇不讓春。",
      "倘更數年逢此日，還應惆悵羨他人。"
    ]
  },
  {
    "volume": 513,
    "sequence": 30,
    "title": "上下七盤二首",
    "author": "裴夷直",
    "content": [
      "鬥回山路掩皇州，二載歡娛一望休。",
      "從此萬重青嶂合，無因更得重回頭。",
      "商山半月雨漫漫，偶值新晴下七盤。",
      "山似換來天似洗，可憐風日到長安。"
    ]
  },
  {
    "volume": 513,
    "sequence": 31,
    "title": "八月十五日夜",
    "author": "裴夷直",
    "content": [
      "去年今夜在商州，還為清光上驛樓。",
      "宛是依依舊顏色，自憐人換幾般愁。"
    ]
  },
  {
    "volume": 513,
    "sequence": 32,
    "title": "南詔朱藤杖",
    "author": "裴夷直",
    "content": [
      "六節南藤色似朱，拄行階砌勝人扶。",
      "會須將入深山去，倚看雲泉作老夫。"
    ]
  },
  {
    "volume": 513,
    "sequence": 33,
    "title": "夜意",
    "author": "裴夷直",
    "content": [
      "蕭疏盡地林無影，浩蕩連天月有波。",
      "獨立空亭人睡後，洛橋風便水聲多。"
    ]
  },
  {
    "volume": 513,
    "sequence": 34,
    "title": "漫作",
    "author": "裴夷直",
    "content": [
      "月色莫來孤寢處，春風又向別人家。",
      "梁園桃李雖無數，斷定今年不看花。"
    ]
  },
  {
    "volume": 513,
    "sequence": 35,
    "title": "訪劉君",
    "author": "裴夷直",
    "content": [
      "擾擾馳蹄又走輪，五更飛盡九衢塵。",
      "靈芝破觀深松院，還有齋時未起人。"
    ]
  },
  {
    "volume": 513,
    "sequence": 36,
    "title": "楊柳枝詞",
    "author": "裴夷直",
    "content": [
      "已作綠絲籠曉日，又成飛絮撲晴波。",
      "隋家不合栽楊柳，長遣行人春恨多。"
    ]
  },
  {
    "volume": 513,
    "sequence": 37,
    "title": "寄杭州崔使君",
    "author": "裴夷直",
    "content": [
      "朝下歸來只閉關，羨君高步出人寰。",
      "三年不見塵中事，滿眼江濤送雪山。"
    ]
  },
  {
    "volume": 513,
    "sequence": 38,
    "title": "窮冬曲江閒步",
    "author": "裴夷直",
    "content": [
      "雪盡南坡雁北飛，草根春意勝春暉。",
      "曲江永日無人到，獨繞寒池又獨歸。"
    ]
  },
  {
    "volume": 513,
    "sequence": 39,
    "title": "省中題新植雙松",
    "author": "裴夷直",
    "content": [
      "端坐高宮起遠心，雲高水闊共幽沈。",
      "更堂寓直將誰語，自種雙松伴夜吟。"
    ]
  },
  {
    "volume": 513,
    "sequence": 40,
    "title": "崇山郡",
    "author": "裴夷直",
    "content": [
      "地盡炎荒瘴海頭，聖朝今又放驩兜。",
      "交州已在南天外，更過交州四五州。"
    ]
  },
  {
    "volume": 513,
    "sequence": 41,
    "title": "臨水",
    "author": "裴夷直",
    "content": [
      "一見心原斷百憂，益知身世兩悠悠。",
      "江亭獨倚闌幹處，人亦無言水自流。"
    ]
  },
  {
    "volume": 513,
    "sequence": 42,
    "title": "題江上柳寄李使君",
    "author": "裴夷直",
    "content": [
      "桂江南渡無楊柳，見此令人眼暫明。",
      "應學郡中賢太守，依依相向許多情。"
    ]
  },
  {
    "volume": 513,
    "sequence": 43,
    "title": "江上見月懷古",
    "author": "裴夷直",
    "content": [
      "月上江平夜不風，伏波遺跡半成空。",
      "今宵倍欲悲陵穀，銅柱分明在水中。"
    ]
  },
  {
    "volume": 513,
    "sequence": 44,
    "title": "鸚鵡",
    "author": "裴夷直",
    "content": [
      "勸爾莫移禽鳥性，翠毛紅觜任天真。",
      "如今漫學人言巧，解語終須累爾身。"
    ]
  },
  {
    "volume": 513,
    "sequence": 45,
    "title": "寄婺州李給事二首",
    "author": "裴夷直",
    "content": [
      "心盡玉皇恩已遠，跡留江郡宦應孤。",
      "不知壯氣今何似，猶得淩雲貫日無。",
      "瘴鬼翻能念直心，五年相遇不相侵。",
      "目前唯有思君病，無底滄溟未是深。"
    ]
  },
  {
    "volume": 513,
    "sequence": 46,
    "title": "秋日",
    "author": "裴夷直",
    "content": [
      "六眸龜北涼應早，三足烏南日正長。",
      "常記京關怨搖落，如今目斷滿林霜。"
    ]
  },
  {
    "volume": 513,
    "sequence": 47,
    "title": "遣意",
    "author": "裴夷直",
    "content": [
      "梧桐墜露悲先朽，松桂淩霜倚後枯。",
      "不是世間長在物，暫分貞脆竟何殊。"
    ]
  },
  {
    "volume": 513,
    "sequence": 48,
    "title": "戲酬惟賞上人",
    "author": "裴夷直",
    "content": [
      "師是浮雲無著身，我居塵網敢相親。",
      "應從海上秋風便，偶自飛來不為人。"
    ]
  },
  {
    "volume": 513,
    "sequence": 49,
    "title": "寓言",
    "author": "裴夷直",
    "content": [
      "流水頹陽不暫停，東流西落兩無情。",
      "不是世間人自老，古來華髮此中生。"
    ]
  },
  {
    "volume": 513,
    "sequence": 50,
    "title": "憶家",
    "author": "裴夷直",
    "content": [
      "天海相連無盡處，夢魂來往尚應難。",
      "誰言南海無霜雪，試向愁人兩鬢看。"
    ]
  },
  {
    "volume": 513,
    "sequence": 51,
    "title": "留客",
    "author": "裴夷直",
    "content": [
      "青梅欲熟筍初長，嫩綠新陰繞砌涼。",
      "湖館翛然無俗客，白衣居士且匡床。"
    ]
  },
  {
    "volume": 513,
    "sequence": 52,
    "title": "別蘄春王判官",
    "author": "裴夷直",
    "content": [
      "四十年來真久故，三千裏外暫相逢。",
      "今日一杯成遠別，煙波眇眇恨重重。"
    ]
  },
  {
    "volume": 513,
    "sequence": 53,
    "title": "將發循州社日于所居館宴送",
    "author": "裴夷直",
    "content": [
      "浪花如雪疊江風，社過高秋萬恨中。",
      "明日便隨江燕去，依依俱是故巢空。"
    ]
  }
]