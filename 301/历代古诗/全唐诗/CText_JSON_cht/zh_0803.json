[
  {
    "volume": 803,
    "sequence": 1,
    "title": "酬人雨後玩竹",
    "author": "薛濤",
    "content": [
      "南天春雨時，那鑒雪霜姿。眾類亦雲茂，虛心能自持。",
      "多留晉賢醉，早伴舜妃悲。晚歲君能賞，蒼蒼勁節奇。"
    ]
  },
  {
    "volume": 803,
    "sequence": 2,
    "title": "春望詞四首",
    "author": "薛濤",
    "content": [
      "花開不同賞，花落不同悲。欲問相思處，花開花落時。",
      "攬草結同心，將以遺知音。春愁正斷絕，春鳥複哀吟。",
      "風花日將老，佳期猶渺渺。不結同心人，空結同心草。",
      "那堪花滿枝，翻作兩相思。玉箸垂朝鏡，春風知不知。"
    ]
  },
  {
    "volume": 803,
    "sequence": 3,
    "title": "宣上人見示與諸公唱和",
    "author": "薛濤",
    "content": [
      "許廁高齋唱，涓泉定不如。可憐譙記室，流水滿禪居。"
    ]
  },
  {
    "volume": 803,
    "sequence": 4,
    "title": "風",
    "author": "薛濤",
    "content": [
      "獵蕙微風遠，飄弦唳一聲。林梢鳴淅瀝，松徑夜淒清。"
    ]
  },
  {
    "volume": 803,
    "sequence": 5,
    "title": "月",
    "author": "薛濤",
    "content": [
      "魄依鉤樣小，扇逐漢機團。細影將圓質，人間幾處看。"
    ]
  },
  {
    "volume": 803,
    "sequence": 6,
    "title": "蟬",
    "author": "薛濤",
    "content": [
      "露滌清音遠，風吹數葉齊。聲聲似相接，各在一枝棲。"
    ]
  },
  {
    "volume": 803,
    "sequence": 7,
    "title": "池上雙鳥",
    "author": "薛濤",
    "content": [
      "雙棲綠池上，朝暮共飛還。更憶將雛日，同心蓮葉間。"
    ]
  },
  {
    "volume": 803,
    "sequence": 8,
    "title": "鴛鴦草",
    "author": "薛濤",
    "content": [
      "綠英滿香砌，兩兩鴛鴦小。但娛春日長，不管秋風早。"
    ]
  },
  {
    "volume": 803,
    "sequence": 9,
    "title": "罰赴邊有懷上韋令公二首",
    "author": "薛濤",
    "content": [
      "聞道邊城苦，今來到始知。羞將門下曲，唱與隴頭兒。",
      "黠虜猶違命，烽煙直北愁。卻教嚴譴妾，不敢向松州。"
    ]
  },
  {
    "volume": 803,
    "sequence": 10,
    "title": "詠八十一顆",
    "author": "薛濤",
    "content": [
      "色比丹霞朝日，形如合浦筼簹。",
      "開時九九如數，見處雙雙頡頏。"
    ]
  },
  {
    "volume": 803,
    "sequence": 11,
    "title": "謁巫山廟",
    "author": "薛濤",
    "content": [
      "亂猿啼處訪高唐，路入煙霞草木香。山色未能忘宋玉，水聲猶是哭襄王。朝朝夜夜陽臺下，為雨為雲楚國亡。",
      "惆悵廟前多少柳，春來空鬥畫眉長。"
    ]
  },
  {
    "volume": 803,
    "sequence": 12,
    "title": "牡丹",
    "author": "薛濤",
    "content": [
      "去春零落暮春時，淚濕紅箋怨別離。常恐便同巫峽散，因何重有武陵期。傳情每向馨香得，不語還應彼此知。",
      "只欲欄邊安枕席，夜深閑共說相思。"
    ]
  },
  {
    "volume": 803,
    "sequence": 13,
    "title": "賊平後上高相公",
    "author": "薛濤",
    "content": [
      "驚看天地白荒荒，瞥見青山舊夕陽。",
      "始信大威能照映，由來日月借生光。"
    ]
  },
  {
    "volume": 803,
    "sequence": 14,
    "title": "送友人",
    "author": "薛濤",
    "content": [
      "水國蒹葭夜有霜，月寒山色共蒼蒼。",
      "誰言千里自今夕，離夢杳如關塞長。"
    ]
  },
  {
    "volume": 803,
    "sequence": 15,
    "title": "聽僧吹蘆管",
    "author": "薛濤",
    "content": [
      "曉蟬嗚咽暮鶯愁，言語殷勤十指頭。",
      "罷閱梵書聊一弄，散隨金磬泥清秋。"
    ]
  },
  {
    "volume": 803,
    "sequence": 16,
    "title": "酬郭簡州寄柑子",
    "author": "薛濤",
    "content": [
      "霜規不讓黃金色，圓質仍含禦史香。",
      "何處同聲情最異，臨川太守謝家郎。"
    ]
  },
  {
    "volume": 803,
    "sequence": 17,
    "title": "上川主武元衡相國二首",
    "author": "薛濤",
    "content": [
      "落日重城夕霧收，玳筵雕俎薦諸侯。",
      "因令朗月當庭燎，不使珠簾下玉鉤。",
      "東閣移尊綺席陳，貂簪龍節更宜春。",
      "軍城畫角三聲歇，雲幕初垂紅燭新。"
    ]
  },
  {
    "volume": 803,
    "sequence": 18,
    "title": "憶荔枝",
    "author": "薛濤",
    "content": [
      "傳聞象郡隔南荒，絳實豐肌不可忘。",
      "近有青衣連楚水，素漿還得類瓊漿。"
    ]
  },
  {
    "volume": 803,
    "sequence": 19,
    "title": "斛石山曉望寄呂侍禦",
    "author": "薛濤",
    "content": [
      "曦輪初轉照仙扃，旋擘煙嵐上窅冥。",
      "不得玄暉同指點，天涯蒼翠漫青青。"
    ]
  },
  {
    "volume": 803,
    "sequence": 20,
    "title": "寄詞",
    "author": "薛濤",
    "content": [
      "菌閣芝樓杳靄中，霞開深見玉皇宮。",
      "紫陽天上神仙客，稱在人間立世功。"
    ]
  },
  {
    "volume": 803,
    "sequence": 21,
    "title": "斛石山書事",
    "author": "薛濤",
    "content": [
      "王家山水畫圖中，意思都盧粉墨容。",
      "今日忽登虛境望，步搖冠翠一千峰。"
    ]
  },
  {
    "volume": 803,
    "sequence": 22,
    "title": "送姚員外",
    "author": "薛濤",
    "content": [
      "萬條江柳早秋枝，嫋地翻風色未衰。",
      "欲折爾來將贈別，莫教煙月兩鄉悲。"
    ]
  },
  {
    "volume": 803,
    "sequence": 23,
    "title": "酬祝十三秀才",
    "author": "薛濤",
    "content": [
      "浩思藍山玉彩寒，冰囊敲碎楚金盤。",
      "詩家利器馳聲久，何用春闈榜下看。"
    ]
  },
  {
    "volume": 803,
    "sequence": 24,
    "title": "別李郎中",
    "author": "薛濤",
    "content": [
      "花落梧桐鳳別凰，想登秦嶺更淒涼。",
      "安仁縱有詩將賦，一半音詞雜悼亡。"
    ]
  },
  {
    "volume": 803,
    "sequence": 25,
    "title": "送扶煉師",
    "author": "薛濤",
    "content": [
      "錦浦歸舟巫峽雲，綠波迢遞雨紛紛。",
      "山陰妙術人傳久，也說將鵝與右軍。"
    ]
  },
  {
    "volume": 803,
    "sequence": 26,
    "title": "摩訶池贈蕭中丞",
    "author": "薛濤",
    "content": [
      "昔以多能佐碧油，今朝同泛舊仙舟。",
      "淒涼逝水頹波遠，惟有碑泉咽不流。"
    ]
  },
  {
    "volume": 803,
    "sequence": 27,
    "title": "鄉思",
    "author": "薛濤",
    "content": [
      "峨嵋山下水如油，憐我心同不系舟。",
      "何日片帆離錦浦，棹聲齊唱發中流。"
    ]
  },
  {
    "volume": 803,
    "sequence": 28,
    "title": "和李書記席上見贈",
    "author": "薛濤",
    "content": [
      "翩翩射策東堂秀，豈複相逢豁寸心。",
      "借問風光為誰麗，萬條絲柳翠煙深。"
    ]
  },
  {
    "volume": 803,
    "sequence": 29,
    "title": "棠梨花和李太尉",
    "author": "薛濤",
    "content": [
      "吳均蕙圃移嘉木，正及東溪春雨時。",
      "日晚鶯啼何所為，淺深紅膩壓繁枝。"
    ]
  },
  {
    "volume": 803,
    "sequence": 30,
    "title": "酬文使君",
    "author": "薛濤",
    "content": [
      "延英曉拜漢恩新，五馬騰驤九陌塵。",
      "今日謝庭飛白雪，巴歌不復舊陽春。"
    ]
  },
  {
    "volume": 803,
    "sequence": 31,
    "title": "酬吳隨君",
    "author": "薛濤",
    "content": [
      "支公別墅接花扃，買得前山總未經。",
      "入戶剡溪雲水滿，高齋咫尺躡青冥。"
    ]
  },
  {
    "volume": 803,
    "sequence": 32,
    "title": "酬李校書",
    "author": "薛濤",
    "content": [
      "才遊象外身雖遠，學茂區中事易聞。",
      "自顧漳濱多病後，空瞻逸翮舞青雲。"
    ]
  },
  {
    "volume": 803,
    "sequence": 33,
    "title": "賦淩雲寺二首",
    "author": "薛濤",
    "content": [
      "聞說淩雲寺裏苔，風高日近絕纖埃。",
      "橫雲點染芙蓉壁，似待詩人寶月來。",
      "聞說淩雲寺裏花，飛空繞磴逐江斜。",
      "有時鎖得嫦娥鏡，鏤出瑤台五色霞。"
    ]
  },
  {
    "volume": 803,
    "sequence": 34,
    "title": "九日遇雨二首",
    "author": "薛濤",
    "content": [
      "萬里驚飆朔氣深，江城蕭索晝陰陰。",
      "誰憐不得登山去，可惜寒芳色似金。",
      "茱萸秋節佳期阻，金菊寒花滿院香。",
      "神女欲來知有意，先令雲雨暗池塘。"
    ]
  },
  {
    "volume": 803,
    "sequence": 35,
    "title": "酬雍秀才貽巴峽圖",
    "author": "薛濤",
    "content": [
      "千疊雲峰萬頃湖，白波分去繞荊吳。",
      "感君識我枕流意，重示瞿塘峽口圖。"
    ]
  },
  {
    "volume": 803,
    "sequence": 36,
    "title": "上王尚書",
    "author": "薛濤",
    "content": [
      "碧玉雙幢白玉郎，初辭天帝下扶桑。",
      "手持雲篆題新榜，十萬人家春日長。"
    ]
  },
  {
    "volume": 803,
    "sequence": 37,
    "title": "和劉賓客玉蕣",
    "author": "薛濤",
    "content": [
      "瓊枝的皪露珊珊，欲折如披玉彩寒。",
      "閑拂朱房何所似，緣山偏映月輪殘。"
    ]
  },
  {
    "volume": 803,
    "sequence": 38,
    "title": "江邊",
    "author": "薛濤",
    "content": [
      "西風忽報雁雙雙，人世心形兩自降。",
      "不為魚腸有真訣，誰能夢夢立清江。"
    ]
  },
  {
    "volume": 803,
    "sequence": 39,
    "title": "送盧員外",
    "author": "薛濤",
    "content": [
      "玉壘山前風雪夜，錦官城外別離魂。",
      "信陵公子如相問，長向夷門感舊恩。"
    ]
  },
  {
    "volume": 803,
    "sequence": 40,
    "title": "題竹郎廟",
    "author": "薛濤",
    "content": [
      "竹郎廟前多古木，夕陽沉沉山更綠。",
      "何處江村有笛聲，聲聲儘是迎郎曲。"
    ]
  },
  {
    "volume": 803,
    "sequence": 41,
    "title": "贈蘇十三中丞",
    "author": "薛濤",
    "content": [
      "洛陽陌上埋輪氣，欲逐秋空擊隼飛。",
      "今日芝泥檢征詔，別須台外振霜威。"
    ]
  },
  {
    "volume": 803,
    "sequence": 42,
    "title": "和郭員外題萬里橋",
    "author": "薛濤",
    "content": [
      "萬里橋頭獨越吟，知憑文字寫愁心。",
      "細侯風韻兼前事，不止為舟也作霖。"
    ]
  },
  {
    "volume": 803,
    "sequence": 43,
    "title": "送鄭眉州",
    "author": "薛濤",
    "content": [
      "雨暗眉山江水流，離人掩袂立高樓。",
      "雙旌千騎駢東陌，獨有羅敷望上頭。"
    ]
  },
  {
    "volume": 803,
    "sequence": 44,
    "title": "江亭餞別",
    "author": "薛濤",
    "content": [
      "綠沼紅泥物象幽，范汪兼倅李並州。",
      "離亭急管四更後，不見公車心獨愁。"
    ]
  },
  {
    "volume": 803,
    "sequence": 45,
    "title": "海棠溪",
    "author": "薛濤",
    "content": [
      "春教風景駐仙霞，水面魚身總帶花。",
      "人世不思靈卉異，競將紅纈染輕沙。"
    ]
  },
  {
    "volume": 803,
    "sequence": 46,
    "title": "採蓮舟",
    "author": "薛濤",
    "content": [
      "風前一葉壓荷蕖，解報新秋又得魚。",
      "兔走烏馳人語靜，滿溪紅袂棹歌初。"
    ]
  },
  {
    "volume": 803,
    "sequence": 47,
    "title": "菱荇沼",
    "author": "薛濤",
    "content": [
      "水荇斜牽綠藻浮，柳絲和葉臥清流。",
      "何時得向溪頭賞，旋摘菱花旋泛舟。"
    ]
  },
  {
    "volume": 803,
    "sequence": 48,
    "title": "金燈花",
    "author": "薛濤",
    "content": [
      "闌邊不見蘘蘘葉，砌下惟翻豔豔叢。",
      "細視欲將何物比，曉霞初疊赤城宮。"
    ]
  },
  {
    "volume": 803,
    "sequence": 49,
    "title": "春郊遊眺寄孫處士二首",
    "author": "薛濤",
    "content": [
      "低頭久立向薔薇，愛似零陵香惹衣。",
      "何事碧溪孫處士，百勞東去燕西飛。",
      "今朝縱目玩芳菲，夾纈籠裙繡地衣。",
      "滿袖滿頭兼手把，教人識是看花歸。"
    ]
  },
  {
    "volume": 803,
    "sequence": 50,
    "title": "酬楊供奉法師見招",
    "author": "薛濤",
    "content": [
      "遠水長流潔複清，雪窗高臥與雲平。",
      "不嫌袁室無煙火，惟笑商山有姓名。"
    ]
  },
  {
    "volume": 803,
    "sequence": 51,
    "title": "試新服裁制初成三首",
    "author": "薛濤",
    "content": [
      "紫陽宮裏賜紅綃，仙霧朦朧隔海遙。",
      "霜兔毳寒冰繭淨，嫦娥笑指織星橋。",
      "九氣分為九色霞，五靈仙馭五雲車。",
      "春風因過東君舍，偷樣人間染百花。",
      "長裾本是上清儀，曾逐群仙把玉芝。",
      "每到宮中歌舞會，折腰齊唱步虛詞。"
    ]
  },
  {
    "volume": 803,
    "sequence": 52,
    "title": "寄張元夫",
    "author": "薛濤",
    "content": [
      "前溪獨立後溪行，鷺識朱衣自不驚。",
      "借問人間愁寂意，伯牙弦絕已無聲。"
    ]
  },
  {
    "volume": 803,
    "sequence": 53,
    "title": "酬辛員外折花見遺",
    "author": "薛濤",
    "content": [
      "青鳥東飛正落梅，銜花滿口下瑤台。",
      "一枝為授殷勤意，把向風前旋旋開。"
    ]
  },
  {
    "volume": 803,
    "sequence": 54,
    "title": "贈遠二首",
    "author": "薛濤",
    "content": [
      "芙蓉新落蜀山秋，錦字開緘到是愁。",
      "閨閣不知戎馬事，月高還上望夫樓。",
      "擾弱新蒲葉又齊，春深花落塞前溪。",
      "知君未轉秦關騎，月照千門掩袖啼。"
    ]
  },
  {
    "volume": 803,
    "sequence": 55,
    "title": "秋泉",
    "author": "薛濤",
    "content": [
      "冷色初澄一帶煙，幽聲遙瀉十絲弦。",
      "長來枕上牽情思，不使愁人半夜眠。"
    ]
  },
  {
    "volume": 803,
    "sequence": 56,
    "title": "柳絮",
    "author": "薛濤",
    "content": [
      "二月楊花輕複微，春風搖盪惹人衣。",
      "他家本是無情物，一任南飛又北飛。"
    ]
  },
  {
    "volume": 803,
    "sequence": 57,
    "title": "續嘉陵驛詩獻武相國",
    "author": "薛濤",
    "content": [
      "蜀門西更上青天，強為公歌蜀國弦。",
      "卓氏長卿稱士女，錦江玉壘獻山川。"
    ]
  },
  {
    "volume": 803,
    "sequence": 58,
    "title": "段相國游武擔寺，病不能從題寄",
    "author": "薛濤",
    "content": [
      "消瘦翻堪見令公，落花無那恨東風。",
      "儂心猶道青春在，羞看飛蓬石鏡中。"
    ]
  },
  {
    "volume": 803,
    "sequence": 59,
    "title": "贈段校書",
    "author": "薛濤",
    "content": [
      "公子翩翩說校書，玉弓金勒紫綃裾。",
      "玄成莫便驕名譽，文采風流定不如。"
    ]
  },
  {
    "volume": 803,
    "sequence": 60,
    "title": "十離詩：犬離主",
    "author": "薛濤",
    "content": [
      "馴擾朱門四五年，毛香足淨主人憐。",
      "無端咬著親情客，不得紅絲毯上眠。"
    ]
  },
  {
    "volume": 803,
    "sequence": 61,
    "title": "十離詩：筆離手",
    "author": "薛濤",
    "content": [
      "越管宣毫始稱情，紅箋紙上撒花瓊。",
      "都緣用久鋒頭盡，不得羲之手裏擎。"
    ]
  },
  {
    "volume": 803,
    "sequence": 62,
    "title": "十離詩：馬離廄",
    "author": "薛濤",
    "content": [
      "雪耳紅毛淺碧蹄，追風曾到日東西。",
      "為驚玉貌郎君墜，不得華軒更一嘶。"
    ]
  },
  {
    "volume": 803,
    "sequence": 63,
    "title": "十離詩：鸚鵡離籠",
    "author": "薛濤",
    "content": [
      "隴西獨自一孤身，飛去飛來上錦茵。",
      "都緣出語無方便，不得籠中再喚人。"
    ]
  },
  {
    "volume": 803,
    "sequence": 64,
    "title": "十離詩：燕離巢",
    "author": "薛濤",
    "content": [
      "出入朱門未忍拋，主人常愛語交交。",
      "銜泥穢汙珊瑚枕，不得梁間更壘巢。"
    ]
  },
  {
    "volume": 803,
    "sequence": 65,
    "title": "十離詩：珠離掌",
    "author": "薛濤",
    "content": [
      "皎潔圓明內外通，清光似照水晶宮。",
      "只緣一點玷相穢，不得終宵在掌中。"
    ]
  },
  {
    "volume": 803,
    "sequence": 66,
    "title": "十離詩：魚離池",
    "author": "薛濤",
    "content": [
      "跳躍深池四五秋，常搖朱尾弄綸鉤。",
      "無端擺斷芙蓉朵，不得清波更一遊。"
    ]
  },
  {
    "volume": 803,
    "sequence": 67,
    "title": "十離詩：鷹離鞲",
    "author": "薛濤",
    "content": [
      "爪利如鋒眼似鈴，平原捉兔稱高情。",
      "無端竄向青雲外，不得君王臂上擎。"
    ]
  },
  {
    "volume": 803,
    "sequence": 68,
    "title": "十離詩：竹離亭",
    "author": "薛濤",
    "content": [
      "蓊鬱新栽四五行，常將勁節負秋霜。",
      "為緣春筍鑽牆破，不得垂陰覆玉堂。"
    ]
  },
  {
    "volume": 803,
    "sequence": 69,
    "title": "十離詩：鏡離台",
    "author": "薛濤",
    "content": [
      "鑄瀉黃金鏡始開，初生三五月裴回。",
      "為遭無限塵蒙蔽，不得華堂上玉台。"
    ]
  },
  {
    "volume": 803,
    "sequence": 70,
    "title": "酬杜舍人",
    "author": "薛濤",
    "content": [
      "雙魚底事到儂家，撲手新詩片片霞。",
      "唱到白蘋洲畔曲，芙蓉空老蜀江花。"
    ]
  },
  {
    "volume": 803,
    "sequence": 71,
    "title": "籌邊樓",
    "author": "薛濤",
    "content": [
      "平臨雲鳥八窗秋，壯壓西川四十州。",
      "諸將莫貪羌族馬，最高層處見邊頭。"
    ]
  },
  {
    "volume": 803,
    "sequence": 72,
    "title": "贈韋校書",
    "author": "薛濤",
    "content": [
      "芸香誤比荊山玉，那似登科甲乙年。",
      "澹地鮮風將綺思，飄花散蕊媚青天。"
    ]
  },
  {
    "volume": 803,
    "sequence": 73,
    "title": "江月樓",
    "author": "薛濤",
    "content": [
      "秋風仿佛吳江冷，鷗路參差夕陽影。垂虹納納臥譙門，雉堞眈眈俯漁艇。陽安小兒拍手笑，使君幻出江南景。"
    ]
  },
  {
    "volume": 803,
    "sequence": 74,
    "title": "西岩",
    "author": "薛濤",
    "content": [
      "憑闌卻憶騎鯨客，把酒臨風手自招。",
      "細雨聲中停去馬，夕陽影裏亂鳴蜩。"
    ]
  },
  {
    "volume": 803,
    "sequence": 75,
    "title": "罰赴邊上武相公二首",
    "author": "薛濤",
    "content": [
      "螢在荒蕪月在天，螢飛豈到月輪邊。",
      "重光萬里應相照，目斷雲霄信不傳。",
      "按轡嶺頭寒複寒，微風細雨徹心肝。",
      "但得放兒歸舍去，山水屏風永不看。"
    ]
  },
  {
    "volume": 803,
    "sequence": 76,
    "title": "寄舊詩與元微之",
    "author": "薛濤",
    "content": [
      "詩篇調態人皆有，細膩風光我獨知。月下詠花憐暗澹，雨朝題柳為欹垂。長教碧玉藏深處，總向紅箋寫自隨。",
      "老大不能收拾得，與君開似教男兒。"
    ]
  },
  {
    "volume": 803,
    "sequence": 77,
    "title": "句",
    "author": "薛濤",
    "content": [
      "枝迎南北鳥，葉送往來風。（濤八九歲知聲律。一日，其父鄖指井梧曰：「庭除一古桐，聳幹入雲中。」濤應",
      "聲云云，父愀然久之。後果入樂籍。別本載田洙遇薛濤，有落花聯句、夜月聯句、四時回文折齒曲，皆後人附會，茲概不錄）"
    ]
  }
]