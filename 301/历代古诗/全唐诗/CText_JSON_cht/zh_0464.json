[
  {
    "volume": 464,
    "sequence": 1,
    "title": "和李校書雨中自秘省見訪知早入朝便入集賢不遇詩",
    "author": "王起",
    "content": [
      "台庭才子來款扉，典校初從天祿歸。已慚陋巷回玉趾，仍聞細雨沾彩衣。詰朝始趨鳳闕去，此日遂愁雞黍違。",
      "憶昨謬官在烏府，喜君對門討魚魯。直廬相望夜每闌，高閣遙臨月時吐。昔聞三入承明廬，今來重入中秘書。",
      "校文複忝丞相屬，博物更與張侯居。新冠峨峨不變鐵，舊泉脈脈猶在渠。忽枉情人吐芳訊，臨風不羨潘錦舒。",
      "憶見青天霞未卷，吟玩瑤華不知晚。自憐豈是風引舟，如何漸與蓬山遠。"
    ]
  },
  {
    "volume": 464,
    "sequence": 2,
    "title": "貢舉人謁先師聞雅樂",
    "author": "王起",
    "content": [
      "藹藹觀光士，來同鵠鷺群。鞠躬遺像在，稽首雅歌聞。",
      "度曲飄清漢，餘音遏曉雲。兩楹淒已合，九仞杳難分。",
      "斷續同清吹，洪纖入紫氛。長言聽已罷，千載仰斯文。"
    ]
  },
  {
    "volume": 464,
    "sequence": 3,
    "title": "濁水求珠",
    "author": "王起",
    "content": [
      "行潦沈明月，光輝也不浮。識珍能洞鑒，精寶此來求。",
      "幾被泥沙雜，常隨混濁流。潤川終自媚，照乘且何由。",
      "的皪終難掩，晶熒願見收。蛇行無脛至，飲德已聞酬。"
    ]
  },
  {
    "volume": 464,
    "sequence": 4,
    "title": "和周侍郎見寄",
    "author": "王起",
    "content": [
      "貢院離來二十霜，誰知更忝主文場。楊葉縱能穿舊的，桂枝何必愛新香。九重每憶同仙禁，六義初吟得夜光。",
      "莫道相知不相見，蓮峰之下欲征黃。"
    ]
  },
  {
    "volume": 464,
    "sequence": 5,
    "title": "贈毛仙翁",
    "author": "王起",
    "content": [
      "冰霜肌骨稱童年，羽駕何由到俗間。丹灶化金留秘訣，仙宮嗽玉叩玄關。壺中世界青天近，洞裏煙霞白日閑。",
      "若許隨師去塵網，願陪鸞鶴向三山。"
    ]
  },
  {
    "volume": 464,
    "sequence": 6,
    "title": "賦花",
    "author": "王起",
    "content": [
      "花。點綴，分葩。露初裛，月未斜。一枝曲水，千樹山家。",
      "戲蝶未成夢，嬌鶯語更誇。既見東園成徑，何殊西子同車。",
      "漸覺風飄輕似雪，能令醉者亂如麻。"
    ]
  },
  {
    "volume": 464,
    "sequence": 7,
    "title": "賦得濁水求珠",
    "author": "王損之",
    "content": [
      "積水非澄澈，明珠不易求。依稀沈極浦，想像在中流。",
      "瞪目思清淺，褰裳恨暗投。徒看川色媚，空愛夜光浮。",
      "月入疑龍吐，星歸似蚌遊。終希識珍者，采掇冀冥搜。"
    ]
  },
  {
    "volume": 464,
    "sequence": 8,
    "title": "賦得行不由徑",
    "author": "王炎",
    "content": [
      "邪徑趨時捷，端心惡此名。長衢貴高步，大路自規行。",
      "且慮縈紆僻，將求坦蕩情。詎同流俗好，方保立身貞。",
      "遠跡如違險，修仁在履平。始知夫子道，從此得堅誠。"
    ]
  },
  {
    "volume": 464,
    "sequence": 9,
    "title": "賦得行不由徑",
    "author": "封孟紳",
    "content": [
      "欲速意何成，康莊欲砥平。天衢皆利往，吾道泰方行。",
      "不復由萊徑，無由見蔣生。三條遵廣達，九軌尚安貞。",
      "紫陌悠悠去，芳塵步步清。澹台千載後，公正有遺名。"
    ]
  },
  {
    "volume": 464,
    "sequence": 10,
    "title": "題馬侍中燧木香亭",
    "author": "邵楚萇",
    "content": [
      "春日遲遲木香閣，窈窕佳人褰繡幕。淋漓玉露滴紫蕤，綿蠻黃鳥窺朱萼。橫漢碧雲歌處斷，滿地花鈿舞時落。",
      "樹影參差斜入簷，風動玲瓏水晶箔。"
    ]
  },
  {
    "volume": 464,
    "sequence": 11,
    "title": "賦得玉水記方流",
    "author": "鄭俞",
    "content": [
      "積水綦文動，因知玉產幽。如天涵素色，侔地引方流。",
      "潛潤滋雲起，熒華射浪浮。魚龍泉不夜，草木岸無秋。",
      "璧沼寧堪比，瑤池詎可儔。若非懸坐測，誰複寄冥搜。"
    ]
  },
  {
    "volume": 464,
    "sequence": 12,
    "title": "賦得玉水記方流",
    "author": "吳丹",
    "content": [
      "玉泉何處記，四折水紋浮。潤下甯逾矩，居方在上流。",
      "映空虛漾漾，涵白淨悠悠。影碎疑沖鬥，光清耐觸舟。",
      "珪璋分辨狀，沙礫共懷柔。願赴朝宗日，縈回入禦溝。"
    ]
  },
  {
    "volume": 464,
    "sequence": 13,
    "title": "賦得玉水記方流",
    "author": "王鑒",
    "content": [
      "玉潤在中洲，光臨碕岸幽。氤氳冥瑞影，演漾度方流。",
      "乍似輕漣合，還疑駭浪收。夤緣知有異，洞徹信無儔。",
      "比德稱殊賞，含輝處至柔。沉淪如見念，況乃屬時休。"
    ]
  },
  {
    "volume": 464,
    "sequence": 14,
    "title": "賦得玉水記方流",
    "author": "陳昌言",
    "content": [
      "明媚如懷玉，奇姿自托幽。白虹深不見，綠水折空流。",
      "方玨清沙遍，縱橫氣色浮。類圭才有角，寫月讓成鉤。",
      "久處沉潛貴，希當特達收。滔滔在何許，揭厲願從遊。"
    ]
  },
  {
    "volume": 464,
    "sequence": 15,
    "title": "白日麗江皋",
    "author": "陳昌言",
    "content": [
      "遲景臨遙水，晴空似不高。清明開曉鏡，昭晰辨秋毫。",
      "鬱鬱長堤土，離離淺渚毛。煙銷占一候，風靜擁千艘。",
      "獨媚青春柳，宜看白鷺濤。何年謝公賞，遺韻在江皋。"
    ]
  },
  {
    "volume": 464,
    "sequence": 16,
    "title": "賦得玉水記方流",
    "author": "杜元穎",
    "content": [
      "重泉生美玉，積水異常流。始玩清堪賞，因知寶可求。",
      "鬥回虹氣見，磬折紫光浮。中矩皆明德，同方葉至柔。",
      "月華偏共映，風暖佇將遊。遇鑒終無暗，逢時願見收。"
    ]
  },
  {
    "volume": 464,
    "sequence": 17,
    "title": "太常觀閱驃國新樂",
    "author": "胡直鈞",
    "content": [
      "異音來驃國，初被奉常人。才可宮商辨，殊驚節奏新。",
      "轉規回繡面，曲折度文身。舒散隨鸞吹，喧呼雜鳥春。",
      "襟衽懷舊識，絲竹變恒陳。何事留中夏，長令表化淳。"
    ]
  },
  {
    "volume": 464,
    "sequence": 18,
    "title": "行不由徑",
    "author": "俞簡",
    "content": [
      "古人心有尚，乃是孔門生。為計安貧樂，當從大道行。",
      "詎應流遠跡，方欲料前程。捷徑雖雲易，長衢豈不平。",
      "後來無枉路，先達擅前名。一示遵途意，微衷益自精。"
    ]
  },
  {
    "volume": 464,
    "sequence": 19,
    "title": "丁巳歲八月祭武侯祠堂，因題臨淮公舊碑",
    "author": "楊嗣複",
    "content": [
      "齋莊修祀事，旌旆出效闉。薙草軒墀狹，塗牆赭堊新。",
      "謀猷期作聖，風俗奉為神。酹酒成坳澤，持兵列偶人。",
      "非才膺寵任，異代揖芳塵。況是平津客，碑前淚滿巾。"
    ]
  },
  {
    "volume": 464,
    "sequence": 20,
    "title": "儀鳳",
    "author": "楊嗣複",
    "content": [
      "八方該帝澤，威鳳忽來賓。向日朱光動，迎風翠羽新。",
      "低昂多異趣，飲啄迥無鄰。郊藪今翔集，河圖意等倫。",
      "聞韶知鼓舞，偶聖願逡巡。比屋初同俗，垂恩擊壤人。"
    ]
  },
  {
    "volume": 464,
    "sequence": 21,
    "title": "贈毛仙翁",
    "author": "楊嗣複",
    "content": [
      "天上玉郎騎白鶴，肘後金壺盛妙藥。暫游下界傲五侯，重看當時舊城郭。羽衣茸茸輕似雪，雲上雙童持絳節。",
      "王母親縫紫錦囊，令向懷中藏秘訣。令威子晉皆儔侶，東嶽同尋太真女。搜奇綴韻和陽春，文章不是人間語。",
      "藥成自固黃金骨，天地齊兮身不沒。日月宮中便是家，下視昆侖何突兀。童姿玉貌誰方比，玄發綠髯光彌彌。",
      "滿朝將相門弟子，隨師盡願拋塵滓。九轉琅玕必有餘，願乞刀圭救生死。"
    ]
  },
  {
    "volume": 464,
    "sequence": 22,
    "title": "題李處士山居",
    "author": "楊嗣複",
    "content": [
      "臥龍決起為時君，寂寞匡廬惟白雲。",
      "今日仲容修故業，草堂焉敢更移文。"
    ]
  },
  {
    "volume": 464,
    "sequence": 23,
    "title": "謝寄新茶",
    "author": "楊嗣複",
    "content": [
      "石上生芽二月中，蒙山顧渚莫爭雄。",
      "封題寄與楊司馬，應為前銜是相公。"
    ]
  }
]