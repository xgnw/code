[
  {
    "volume": 94,
    "sequence": 1,
    "title": "明冰篇",
    "author": "富嘉謨",
    "content": [
      "北陸蒼茫河海凝，南山闌幹晝夜冰，素彩峨峨明月升。",
      "深山窮穀不自見，安知采斫備嘉薦，陰房涸冱掩寒扇。",
      "陽春二月朝始暾，春光潭沱度千門，明冰時出禦至尊。",
      "彤庭赫赫九儀備，腰玉煌煌千官事，明冰畢賦周在位。",
      "憶昨沙漠寒風漲，昆侖長河冰始壯，漫汗崚嶒積亭障。",
      "嗈嗈鳴雁江上來，禁苑池台冰複開，搖青涵綠映樓臺。",
      "豳歌七月王風始，鑿冰藏用昭物軌，四時不忒千萬祀。"
    ]
  },
  {
    "volume": 94,
    "sequence": 2,
    "title": "長門怨",
    "author": "吳少微",
    "content": [
      "月出映層城，孤圓上太清。君王眷愛歇，枕席涼風生。",
      "怨咽不能寢，踟躕步前楹。空階白露色，百草寒蟲鳴。",
      "念昔金房裏，猶嫌玉座輕。如何嬌所誤，長夜泣恩情。"
    ]
  },
  {
    "volume": 94,
    "sequence": 3,
    "title": "和崔侍禦日用游開化寺閣",
    "author": "吳少微",
    "content": [
      "左憲多才雄，故人尤鷙鶚。護贈單于使，休軺太原郭。",
      "館次厭煩歊，清懷尋寂寞。西緣十裏餘，北上開化閣。",
      "初入雲樹間，冥蒙未昭廓。漸出欄榥外，萬里秋景焯。",
      "歲晏風落山，天寒水歸壑。覽物頌幽景，三乘動玄鑰。",
      "但敷利解言，永用忘昏著。"
    ]
  },
  {
    "volume": 94,
    "sequence": 4,
    "title": "哭富嘉謨",
    "author": "吳少微",
    "content": [
      "吾友適不死，於戲社稷臣。直祿非造利，長懷大庇人。",
      "乃通承明籍，遘此敦牂春。藥厲其可畏，皇穹故匪仁。",
      "疇昔與夫子，孰雲異天倫。同病一相失，茫茫不重陳。",
      "子之文章在，其殆尼父新。鼓興斡河嶽，貞詞毒鬼神。",
      "可悲不可朽，車輤沒荒榛。聖主賢為寶，籲茲大國貧。"
    ]
  },
  {
    "volume": 94,
    "sequence": 5,
    "title": "過漢故城",
    "author": "吳少微",
    "content": [
      "大漢昔未定，強秦猶擅場。中原逐鹿罷，高祖郁龍驤。",
      "經始謀帝座，茲焉壯未央。規模窺棟宇，表裏浚城隍。",
      "群後崇長樂，中朝增建章。句陳被蘭錡，樂府奏芝房。",
      "翡翠明珠帳，鴛鴦白玉堂。清晨寶鼎食，閑夜鬱金香。",
      "天馬來東道，佳人傾北方。何其赫隆盛，自謂寶靈長。",
      "歷數有時盡，哀平嗟不昌。冰堅成巨猾，火德遂頹綱。",
      "奧位匪虛校，貪天竟速亡。魂神籲社稷，豹虎鬥岩廊。",
      "金狄移灞岸，銅盤向洛陽。君王無處所，年代幾荒涼。",
      "宮闕誰家域，蓁蕪罥我裳。井田唯有草，海水變為桑。",
      "昔在高門內，於今岐路傍。餘基不可識，古墓列成行。",
      "狐兔驚魍魎，鴟鳥嚇獝狂。空城寒日晚，平野暮雲黃。",
      "烈烈樊青棘，蕭蕭吹白楊。千秋並萬歲，空使詠歌傷。"
    ]
  },
  {
    "volume": 94,
    "sequence": 6,
    "title": "古意",
    "author": "吳少微",
    "content": [
      "洛陽芳樹向春開，洛陽女兒平旦來。流車走馬紛相催，折芳瑤華向曲台。曲台自有千萬行，重花累葉間垂楊。",
      "北林朝日鏡明光，南國微風蘇合香。可憐窈窕女，不作邯鄲娼。妙舞輕回拂長袖，高歌浩唱發清商。",
      "歌終舞罷歡無極，樂往悲來長歎息。陽春白日不少留，紅榮碧樹無顏色。碧樹風花先春度，珠簾粉澤無人顧。",
      "如何年少忽遲暮，坐見明月與白露。明月白露夜已寒，香衣錦帶空珊珊。今日陽春一妙曲，鳳凰樓上與君彈。"
    ]
  },
  {
    "volume": 94,
    "sequence": 7,
    "title": "怨歌行",
    "author": "吳少微",
    "content": [
      "城南有怨婦，含情傍芳叢。自謂二八時，歌舞入漢宮。",
      "皇恩數流眄，承幸玉堂中。綠柏黃花催夜酒，錦衣羅袂逐春風。建章西宮煥若神，燕趙美女三千人。",
      "君王厭德不忘新，況群豔冶紛來陳。是時別君不再見，三十三春長信殿。長信重門晝掩關，清房曉帳幽且閑。",
      "綺窗蟲網氛塵色，文軒鶯對桃李顏。天王貴宮不貯老，浩然含淚今來還。自憐春色轉晚暮，試逐佳游芳草路。",
      "小腰麗女奪人奇，金鞍少年曾不顧。",
      "歸來誰為夫，請謝西家婦，莫辭先醉解羅襦。"
    ]
  },
  {
    "volume": 94,
    "sequence": 8,
    "title": "隴頭水",
    "author": "員半千",
    "content": [
      "路出金河道，山連玉塞門。旌旗雲裏度，楊柳曲中喧。",
      "喋血多壯膽，裹革無怯魂。嚴霜斂曙色，大明辭朝暾。",
      "塵銷營卒壘，沙靜都尉垣。霧卷白山出，風吹黃葉翻。",
      "將軍獻凱入，萬里絕河源。"
    ]
  },
  {
    "volume": 94,
    "sequence": 9,
    "title": "隴右途中遭非語",
    "author": "員半千",
    "content": [
      "趙有兩毛遂，魯聞二曾參。慈母猶且惑，況在行路心。",
      "冠冕無醜士，賄賂成知己。名利我所無，清濁誰見理。",
      "敝服空逢春，緩帶不著身。出遊非懷璧，何憂乎忌人。",
      "正須自保愛，振衣出世塵。"
    ]
  },
  {
    "volume": 94,
    "sequence": 10,
    "title": "儀坤廟樂章",
    "author": "員半千",
    "content": [
      "孝享雲畢，維徹有章。雲感玄羽，風淒素商。",
      "瞻望神座，祗戀匪遑。禮終樂闋，肅雍鏘鏘。"
    ]
  },
  {
    "volume": 94,
    "sequence": 11,
    "title": "銅雀妓",
    "author": "王適",
    "content": [
      "日暮銅雀迥，秋深玉座清。蕭森松柏望，委郁綺羅情。",
      "君恩不再得，妾舞為誰輕。"
    ]
  },
  {
    "volume": 94,
    "sequence": 12,
    "title": "蜀中言懷",
    "author": "王適",
    "content": [
      "獨坐年將暮，常懷志不通。有時須問影，無事卻書空。",
      "棄置如天外，平生似夢中。蓬心猶是客，華髮欲成翁。",
      "跡滯魂逾窘，情乖路轉窮。別離同夜月，愁思隔秋風。",
      "老少悲顏駟，盈虛悟翟公。時來不可問，何用求童蒙。"
    ]
  },
  {
    "volume": 94,
    "sequence": 13,
    "title": "古別離",
    "author": "王適",
    "content": [
      "昔歲驚楊柳，高樓悲獨守。今年芳樹枝，孤棲怨別離。",
      "珠簾晝不卷，羅幔曉長垂。苦調琴先覺，愁容鏡獨知。",
      "頻年雁度無消息，罷卻鴛文何用織。夜還羅帳空有情，春著裙腰自無力。青軒桃李落紛紛，紫庭蘭蕙日氛氳。",
      "已能憔悴今如此，更複含情一待君。"
    ]
  },
  {
    "volume": 94,
    "sequence": 14,
    "title": "江上有懷",
    "author": "王適",
    "content": [
      "湛湛江水見底清，荷花蓮子傍江生。採蓮將欲寄同心，秋風落花空複情。棹歌數曲如有待，正見明月度東海。",
      "海上雲盡月蒼蒼，萬里分輝滿洛陽。洛陽閨閣夜何央，蛾眉嬋娟斷人腸。寂寥金屏空自掩，青熒銀燭不生光。",
      "應憐水宿洞庭子，今夕迢遙天一方。"
    ]
  },
  {
    "volume": 94,
    "sequence": 15,
    "title": "江濱梅",
    "author": "王適",
    "content": [
      "忽見寒梅樹，開花漢水濱。不知春色早，疑是弄珠人。"
    ]
  },
  {
    "volume": 94,
    "sequence": 16,
    "title": "臨水亭",
    "author": "閭丘均",
    "content": [
      "高館基曾山，微冪生花草。傍對野村樹，下臨車馬道。",
      "清朗悟心術，幽遐備瞻討。回合峰隱雲，聯綿渚縈島。",
      "氣似滄洲勝，風為青春好。相及盛年時，無令歎衰老。"
    ]
  },
  {
    "volume": 94,
    "sequence": 17,
    "title": "長門怨",
    "author": "齊浣",
    "content": [
      "煢煢孤思逼，寂寂長門夜。妾妒亦知非，君恩那不借。",
      "攜琴就玉階，調悲聲未諧。將心托明月，流影入君懷。"
    ]
  },
  {
    "volume": 94,
    "sequence": 18,
    "title": "長門怨",
    "author": "齊浣",
    "content": [
      "宮殿沉沉月欲分，昭陽更漏不堪聞。",
      "珊瑚枕上千行淚，不是思君是恨君。"
    ]
  },
  {
    "volume": 94,
    "sequence": 19,
    "title": "儀坤廟樂章",
    "author": "祝欽明",
    "content": [
      "閟宮實實，清廟微微。降格無象，馨香有依。",
      "式昭纂慶，方融嗣徽。明禋是享，神保聿歸。"
    ]
  },
  {
    "volume": 94,
    "sequence": 20,
    "title": "儀坤廟樂章",
    "author": "劉知幾",
    "content": [
      "妙算申帷幄，神謀出廟廷。兩階文物備，七德武功成。",
      "校獵長楊苑，屯軍細柳營。將軍獻凱入，歌舞溢重城。"
    ]
  },
  {
    "volume": 94,
    "sequence": 21,
    "title": "儀坤廟樂章",
    "author": "胡雄",
    "content": [
      "送文迎武遞參差，一始一終光聖儀。",
      "四海生人歌有慶，千齡孝享肅無虧。"
    ]
  },
  {
    "volume": 94,
    "sequence": 22,
    "title": "儀坤廟樂章",
    "author": "張齊賢",
    "content": [
      "祼圭既濯，郁鬯既陳。畫幕雲舉，黃流玉醇。",
      "儀充獻酌，禮盛眾禋。地察惟孝，愉焉饗親。"
    ]
  },
  {
    "volume": 94,
    "sequence": 23,
    "title": "儀坤廟樂章",
    "author": "鄭善玉",
    "content": [
      "酌鬱既灌，取蕭方爇，籩豆靜器，簠簋芬飶。",
      "魚臘薦美，牲牷表絜。是戢是將，載迎載列。"
    ]
  },
  {
    "volume": 94,
    "sequence": 24,
    "title": "儀坤廟樂章",
    "author": "丘悅",
    "content": [
      "孝哉我後，沖乎乃聖。道映重華，德輝文命。慕深視篋，情殷撫鏡。萬國移命，兆人承慶。"
    ]
  }
]