[
  {
    "volume": 296,
    "sequence": 1,
    "title": "富陽南樓望浙江風起",
    "author": "張南史",
    "content": [
      "南樓渚風起，樹杪見滄波。稍覺征帆上，蕭蕭暮雨多。",
      "沙洲殊未極，雲水更相和。欲問任公子，垂綸意若何。"
    ]
  },
  {
    "volume": 296,
    "sequence": 2,
    "title": "奉酬李舍人秋日寓直見寄",
    "author": "張南史",
    "content": [
      "秋日金華直，遙知玉佩清。九重門更肅，五色詔初成。",
      "槐落宮中影，鴻高苑外聲。翻從魏闕下，江海寄幽情。"
    ]
  },
  {
    "volume": 296,
    "sequence": 3,
    "title": "同韓侍郎秋朝使院",
    "author": "張南史",
    "content": [
      "重門啟曙關，一葉報秋還。露井桐柯濕，風庭鶴翅閑。",
      "忘情簪白筆，假夢入青山。惆悵只應此，難裁語默間。"
    ]
  },
  {
    "volume": 296,
    "sequence": 4,
    "title": "送朱大遊塞",
    "author": "張南史",
    "content": [
      "歲暮一為別，江湖聊自寬。且無人事處，誰謂客行難。",
      "郢曲憐公子，吳州憶伯鸞。蒼蒼遠山際，松柏獨宜寒。"
    ]
  },
  {
    "volume": 296,
    "sequence": 5,
    "title": "送鄭錄事赴太原",
    "author": "張南史",
    "content": [
      "歎息不相見，紅顏今白頭。重為西候別，方起北風愁。",
      "六月胡天冷，雙城汾水流。盧諶即故吏，還複向並州。"
    ]
  },
  {
    "volume": 296,
    "sequence": 6,
    "title": "送餘贊善使還赴薛尚書幕",
    "author": "張南史",
    "content": [
      "音書不可論，河塞雪紛紛。雁足期蘇武，狐裘見薛君。",
      "城池通紫陌，鞍馬入黃雲。遠棹漳渠水，平流幾處分。"
    ]
  },
  {
    "volume": 296,
    "sequence": 7,
    "title": "送李侍禦入茅山采藥",
    "author": "張南史",
    "content": [
      "苦縣家風在，茅山道錄傳。聊聽驄馬使，卻就紫陽仙。",
      "江海生岐路，雲霞入洞天。莫令千歲鶴，飛到草堂前。"
    ]
  },
  {
    "volume": 296,
    "sequence": 8,
    "title": "寄中書李舍人",
    "author": "張南史",
    "content": [
      "昨宵淒斷處，對月與臨風。鶴病三江上，蘭衰百草中。",
      "題詩隨謝客，飲酒寄黃翁。早歲心相待，還因貴賤同。"
    ]
  },
  {
    "volume": 296,
    "sequence": 9,
    "title": "和崔中丞中秋月",
    "author": "張南史",
    "content": [
      "秋夜月偏明，西樓獨有情。千家看露濕，萬里覺天清。",
      "映水金波動，銜山桂樹生。不知飛鵲意，何用此時驚。"
    ]
  },
  {
    "volume": 296,
    "sequence": 10,
    "title": "西陵懷靈一上人兼寄朱放",
    "author": "張南史",
    "content": [
      "淮海風濤起，江關憂思長。同悲鵲繞樹，獨坐雁隨陽。",
      "山晚雲藏雪，汀寒月照霜。由來濯纓處，漁父愛滄浪。"
    ]
  },
  {
    "volume": 296,
    "sequence": 11,
    "title": "寄靜虛上人雲門",
    "author": "張南史",
    "content": [
      "寒日白雲裏，法侶自提攜。竹徑通城下，松門隔水西。",
      "方同沃洲去，不自武陵迷。仿佛心疑處，高峰是會稽。"
    ]
  },
  {
    "volume": 296,
    "sequence": 12,
    "title": "送司空十四北游宋州",
    "author": "張南史",
    "content": [
      "九拒危城下，蕭條送爾歸。寒風吹畫角，暮雪犯征衣。",
      "道裏猶成間，親朋重與違。白雲愁欲斷，看入大樑飛。"
    ]
  },
  {
    "volume": 296,
    "sequence": 13,
    "title": "殷卿宅夜宴",
    "author": "張南史",
    "content": [
      "日暗城烏宿，天寒櫪馬嘶。詞人留上客，妓女出中閨。",
      "積雪連燈照，回廊映竹迷。太常今夜宴，誰不醉如泥。"
    ]
  },
  {
    "volume": 296,
    "sequence": 14,
    "title": "宣城雪後還望郡中寄孟侍禦",
    "author": "張南史",
    "content": [
      "臘後年華變，關西驛騎遙。塞鴻連暮雪，江柳動寒條。",
      "山水還鄣郡，圖書入漢朝。高樓非別處，故使百憂銷。"
    ]
  },
  {
    "volume": 296,
    "sequence": 15,
    "title": "獨孤常州北亭",
    "author": "張南史",
    "content": [
      "北洫敞高明，憑軒見野情。朝回五馬跡，更勝百花名。",
      "海樹凝煙遠，湖田見鶴清。雲光侵素壁，水影蕩閑楹。",
      "俗賴褰帷謁，人歡倒屣迎。始能崇結構，獨有謝宣城。"
    ]
  },
  {
    "volume": 296,
    "sequence": 16,
    "title": "早春書事奉寄中書李舍人",
    "author": "張南史",
    "content": [
      "儒服山東士，衡門洛下居。風塵游上路，簡冊委空廬。",
      "戎馬生郊日，賢人避地初。竄身初浩蕩，投跡豈躊躇。",
      "翠羽憐窮鳥，瓊枝顧散樗。還令親道術，倒欲混樵漁。",
      "敝縕袍多補，飛蓬鬢少梳。誦詩陪賈誼，酌酒伴應璩。",
      "鶴膝兵家備，鳧茨儉歲儲。泊舟依野水，開徑接園蔬。",
      "暫閱柔佛巴魯澤，長懷故里閭。思賢乘朗月，覽古到荒墟。",
      "在竹慚充箭，為蘭倖免鋤。那堪聞相府，更遣詣公車。",
      "蹇足終難進，顰眉竟未舒。事從因病止，生寄負恩餘。",
      "不見神仙久，無由鄙吝祛。帝庭張禮樂，天閣繡簪裾。",
      "日色浮青瑣，香煙近玉除。神清王子敬，氣逐馬相如。",
      "銅漏時常靜，金門步轉徐。唯看五字表，不記八行書。",
      "宿昔投知己，周旋謝起予。只應高位隔，詎是故情疏。",
      "為報周多士，須憐楚子虛。一身從棄置，四節苦居諸。",
      "柳發三條陌，花飛六輔渠。靈盤浸沆瀣，龍首映儲胥。",
      "北海樽留客，西江水救魚。長安同日遠，不敢詠歸歟。"
    ]
  },
  {
    "volume": 296,
    "sequence": 17,
    "title": "陸勝宅秋暮雨中探韻同作",
    "author": "張南史",
    "content": [
      "同人永日自相將，深竹閑園偶辟疆。已被秋風教憶鱠，更聞寒雨勸飛觴。歸心莫問三江水，旅服徒沾九日霜。",
      "醉裏欲尋騎馬路，蕭條幾處有垂楊。"
    ]
  },
  {
    "volume": 296,
    "sequence": 18,
    "title": "春日道中寄孟侍禦",
    "author": "張南史",
    "content": [
      "春來遊子傍歸路，時有白雲遮獨行。水流亂赴石潭響，花開不知山樹名。誰家魚網求鮮食，幾處人煙事火耕。",
      "昨日已嘗村酒熟，一杯思與孟嘉傾。"
    ]
  },
  {
    "volume": 296,
    "sequence": 19,
    "title": "江北春望贈皇甫補闕",
    "author": "張南史",
    "content": [
      "閑園柳綠井桃紅，野徑荒墟左右通。清迥獨連江水北，芳菲更似洛城東。時看雨歇人歸岫，每覺潮來樹起風。",
      "聞道金門堪避世，何須身與海鷗同。"
    ]
  },
  {
    "volume": 296,
    "sequence": 20,
    "title": "酬張二倉曹楊子閒居見寄兼呈韓郎中左補闕皇甫冉",
    "author": "張南史",
    "content": [
      "孤雲獨鶴自悠悠，別後經年尚泊舟。漁父致詞相借問，仙郎能賦許依投。折芳遠計三春草，乘興閑看萬里流。",
      "莫怪杜門頻乞假，不堪扶病拜龍樓。"
    ]
  },
  {
    "volume": 296,
    "sequence": 21,
    "title": "秋夜聞雁寄南十五兼呈空和尚",
    "author": "張南史",
    "content": [
      "晚節聞君道趣深，結茅栽樹近東林。禪師幾度曾摩頂，高士何年更發心。北渚三更聞過雁，西城萬木動寒砧。",
      "不見支公與玄度，相思擁膝坐長吟。"
    ]
  },
  {
    "volume": 296,
    "sequence": 22,
    "title": "雪",
    "author": "張南史",
    "content": [
      "雪，雪。花片，玉屑。結陰風，凝暮節。高嶺虛晶，平原廣潔。初從雲外飄，還向空中噎。千門萬戶皆靜，獸炭皮裘自熱。此時雙舞洛陽人，誰悟郢中歌斷絕。"
    ]
  },
  {
    "volume": 296,
    "sequence": 23,
    "title": "月",
    "author": "張南史",
    "content": [
      "月，月。暫盈，還缺。上虛空，生溟渤。散彩無際，移輪不歇。桂殿入西秦，菱歌映南越。正看雲霧秋卷，莫待關山曉沒。天涯地角不可尋，清光永夜何超忽。"
    ]
  },
  {
    "volume": 296,
    "sequence": 24,
    "title": "泉",
    "author": "張南史",
    "content": [
      "泉，泉。色淨，苔鮮。石上激，雲中懸。津流竹樹，脈亂山川。扣玉千聲應，含風百道連。太液並歸池上，雲陽舊出宮邊。北陵井深鑿不到，我欲添淚作潺湲。"
    ]
  },
  {
    "volume": 296,
    "sequence": 25,
    "title": "竹",
    "author": "張南史",
    "content": [
      "竹，竹。披山，連穀。出東南，殊草木。葉細枝勁，霜停露宿。成林處處雲，抽筍年年玉。天風乍起爭韻，池水相涵更綠。卻尋庾信小園中，閑對數竿心自足。"
    ]
  },
  {
    "volume": 296,
    "sequence": 26,
    "title": "花",
    "author": "張南史",
    "content": [
      "花，花。深淺，芬葩。凝為雪，錯為霞。鶯和蝶到，苑占宮遮。已迷金谷路，頻駐玉人車。芳草欲陵芳樹，東家半落西家。願得春風相伴去，一攀一折向天涯。"
    ]
  },
  {
    "volume": 296,
    "sequence": 27,
    "title": "草",
    "author": "張南史",
    "content": [
      "草，草。折宜，看好。滿地生，催人老。金殿玉砌，荒城古道。青青千里遙，悵悵三春早。每逢南北離別，乍逐東西傾倒。一身本是山中人，聊與王孫慰懷抱。"
    ]
  }
]