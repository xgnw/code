[
  {
    "volume": 602,
    "sequence": 1,
    "title": "彭澤",
    "author": "汪遵",
    "content": [
      "鶴愛孤松雲愛山，宦情微祿免相關。",
      "栽成五柳吟歸去，漉酒巾邊伴菊閑。"
    ]
  },
  {
    "volume": 602,
    "sequence": 2,
    "title": "杜郵館",
    "author": "汪遵",
    "content": [
      "殺盡降兵熱血流，一心猶自逞戈矛。",
      "功成若解求身退，豈得將軍死杜郵。"
    ]
  },
  {
    "volume": 602,
    "sequence": 3,
    "title": "細腰宮",
    "author": "汪遵",
    "content": [
      "鼓聲連日燭連宵，貪向春風舞細腰。",
      "爭奈君王正沈醉，秦兵江上促征橈。"
    ]
  },
  {
    "volume": 602,
    "sequence": 4,
    "title": "瑤台",
    "author": "汪遵",
    "content": [
      "仙夢香魂不久留，滿川雲雨滿宮愁。",
      "直須待得荊王死，始向瑤台一處遊。"
    ]
  },
  {
    "volume": 602,
    "sequence": 5,
    "title": "吳阪",
    "author": "汪遵",
    "content": [
      "蜷局鹽車萬里蹄，忽逢良鑒始能嘶。",
      "不緣伯樂稱奇骨，幾與駑駘價一齊。"
    ]
  },
  {
    "volume": 602,
    "sequence": 6,
    "title": "箕山",
    "author": "汪遵",
    "content": [
      "薄世臨流洗耳塵，便歸雲洞任天真。",
      "一瓢風入猶嫌鬧，何況人間萬種人。"
    ]
  },
  {
    "volume": 602,
    "sequence": 7,
    "title": "息國",
    "author": "汪遵",
    "content": [
      "家國興亡身獨存，玉容還受楚王恩。",
      "銜冤只合甘先死，何待花間不肯言。"
    ]
  },
  {
    "volume": 602,
    "sequence": 8,
    "title": "梁寺",
    "author": "汪遵",
    "content": [
      "立國從來為戰功，一朝何事卻談空。",
      "台城兵匝無人敵，閑臥高僧滿梵宮。"
    ]
  },
  {
    "volume": 602,
    "sequence": 9,
    "title": "南陽",
    "author": "汪遵",
    "content": [
      "陸困泥蟠未適從，豈妨耕稼隱高蹤。",
      "若非先主垂三顧，誰識茅廬一臥龍。"
    ]
  },
  {
    "volume": 602,
    "sequence": 10,
    "title": "杞梁墓",
    "author": "汪遵",
    "content": [
      "一叫長城萬仞摧，杞梁遺骨逐妻回。",
      "南鄰北裏皆孀婦，誰解堅心繼此來。"
    ]
  },
  {
    "volume": 602,
    "sequence": 11,
    "title": "夷門",
    "author": "汪遵",
    "content": [
      "晉鄙兵回為重難，秦師收旆亦西還。",
      "今來不是無朱亥，誰降軒車問抱關。"
    ]
  },
  {
    "volume": 602,
    "sequence": 12,
    "title": "汴河",
    "author": "汪遵",
    "content": [
      "隋皇意欲泛龍舟，千里昆侖水別流。",
      "還待春風錦帆暖，柳陰相送到迷樓。"
    ]
  },
  {
    "volume": 602,
    "sequence": 13,
    "title": "燕台",
    "author": "汪遵",
    "content": [
      "禮士招賢萬古名，高臺依舊對燕城。",
      "如今寂寞無人上，春去秋來草自生。"
    ]
  },
  {
    "volume": 602,
    "sequence": 14,
    "title": "聊城",
    "author": "汪遵",
    "content": [
      "刃血攻聊已越年，竟憑儒術罷戈鋋。田單漫逞燒牛計，一箭終輸魯仲連。"
    ]
  },
  {
    "volume": 602,
    "sequence": 15,
    "title": "西河",
    "author": "汪遵",
    "content": [
      "花貌年年溺水濱，俗傳河伯娶生人。",
      "自從明宰投巫後，直至如今鬼不神。"
    ]
  },
  {
    "volume": 602,
    "sequence": 16,
    "title": "密縣",
    "author": "汪遵",
    "content": [
      "百里能將濟猛寬，飛蝗不到邑人安。",
      "至今閭裏逢災沴，猶祝當時卓長官。"
    ]
  },
  {
    "volume": 602,
    "sequence": 17,
    "title": "升仙橋",
    "author": "汪遵",
    "content": [
      "題橋貴欲露先誠，此日人皆笑率情。",
      "應訝臨邛沽酒客，逢時還作漢公卿。"
    ]
  },
  {
    "volume": 602,
    "sequence": 18,
    "title": "破陳",
    "author": "汪遵",
    "content": [
      "獵獵朱旗映彩霞，紛紛白刃入陳家。",
      "看看打破東平苑，猶舞庭前玉樹花。"
    ]
  },
  {
    "volume": 602,
    "sequence": 19,
    "title": "白頭吟",
    "author": "汪遵",
    "content": [
      "失卻青絲素發生，合歡羅帶意全輕。",
      "古今人事皆如此，不獨文君與馬卿。"
    ]
  },
  {
    "volume": 602,
    "sequence": 20,
    "title": "短歌吟",
    "author": "汪遵",
    "content": [
      "箭飛烏兔競東西，貴賤賢愚不夢齊。",
      "匣裏有琴樽有酒，人間便是武陵溪。"
    ]
  },
  {
    "volume": 602,
    "sequence": 21,
    "title": "晉河",
    "author": "汪遵",
    "content": [
      "風引征帆管吹高，晉君張宴俟雄豪。",
      "舟人笑指千餘客，誰是煙霄六翮毛。"
    ]
  },
  {
    "volume": 602,
    "sequence": 22,
    "title": "幹將墓",
    "author": "汪遵",
    "content": [
      "橐鑰冰霜萬古聞，拍灰松地見餘墳。",
      "應緣神劍飛揚久，水水山山儘是雲。"
    ]
  },
  {
    "volume": 602,
    "sequence": 23,
    "title": "金谷",
    "author": "汪遵",
    "content": [
      "晉臣榮盛更誰過，常向階前舞翠娥。",
      "香散豔消如一夢，但留風月伴煙蘿。"
    ]
  },
  {
    "volume": 602,
    "sequence": 24,
    "title": "三閭廟",
    "author": "汪遵",
    "content": [
      "為嫌朝野盡陶陶，不覺官高怨亦高。",
      "憔悴莫酬漁父笑，浪交千載詠離騷。"
    ]
  },
  {
    "volume": 602,
    "sequence": 25,
    "title": "易水",
    "author": "汪遵",
    "content": [
      "匕首空磨事不成，誤留龍袂待琴聲。",
      "斯須卻作秦中鬼，青史徒標烈士名。"
    ]
  },
  {
    "volume": 602,
    "sequence": 26,
    "title": "嚴陵台",
    "author": "汪遵",
    "content": [
      "一釣淒涼在杳冥，故人飛詔入山扃。",
      "終將寵辱輕軒冕，高臥五雲為客星。"
    ]
  },
  {
    "volume": 602,
    "sequence": 27,
    "title": "淮陰",
    "author": "汪遵",
    "content": [
      "秦季賢愚混不分，只應漂母識王孫。",
      "歸榮便累千金贈，為報當時一飯恩。"
    ]
  },
  {
    "volume": 602,
    "sequence": 28,
    "title": "雞鳴曲",
    "author": "汪遵",
    "content": [
      "金距花冠傍舍棲，清晨相叫一聲齊。",
      "開關自有馮生計，不必天明待汝啼。"
    ]
  },
  {
    "volume": 602,
    "sequence": 29,
    "title": "采桑婦",
    "author": "汪遵",
    "content": [
      "為報躊躇陌上郎，蠶饑日晚妾心忙。",
      "本來若愛黃金好，不肯攜籠更采桑。"
    ]
  },
  {
    "volume": 602,
    "sequence": 30,
    "title": "漁父",
    "author": "汪遵",
    "content": [
      "棹月眠流處處通，綠蓑葦帶混元風。",
      "靈均說盡孤高事，全與逍遙意不同。"
    ]
  },
  {
    "volume": 602,
    "sequence": 31,
    "title": "越女",
    "author": "汪遵",
    "content": [
      "玉貌何曾為浣沙，只圖勾踐獻夫差。",
      "蘇台日夜唯歌舞，不覺干戈犯翠華。"
    ]
  },
  {
    "volume": 602,
    "sequence": 32,
    "title": "望思台",
    "author": "汪遵",
    "content": [
      "不憂家國任奸臣，骨肉翻為驀路人。",
      "巫蠱事行冤莫雪，九層徒築見無因。"
    ]
  },
  {
    "volume": 602,
    "sequence": 33,
    "title": "比干墓",
    "author": "汪遵",
    "content": [
      "國亂時危道不行，忠賢諫死勝謀生。",
      "一沉冤骨千年後，壟水雖平恨未平。"
    ]
  },
  {
    "volume": 602,
    "sequence": 34,
    "title": "郢中",
    "author": "汪遵",
    "content": [
      "莫言白雪少人聽，高調都難稱俗情。",
      "不是楚詞詢宋玉，巴歌猶掩繞梁聲。"
    ]
  },
  {
    "volume": 602,
    "sequence": 35,
    "title": "北海",
    "author": "汪遵",
    "content": [
      "漢臣曾此作縲囚，茹血衣毛十九秋。",
      "鶴發半垂龍節在，不聞青史說封侯。"
    ]
  },
  {
    "volume": 602,
    "sequence": 36,
    "title": "招屈亭",
    "author": "汪遵",
    "content": [
      "三閭溺處殺懷王，感得荊人盡縞裳。",
      "招屈亭邊兩重恨，遠天秋色暮蒼蒼。"
    ]
  },
  {
    "volume": 602,
    "sequence": 37,
    "title": "屈祠",
    "author": "汪遵",
    "content": [
      "不肯迂回入醉鄉，乍吞忠梗沒滄浪。",
      "至今祠畔猿啼月，了了猶疑恨楚王。"
    ]
  },
  {
    "volume": 602,
    "sequence": 38,
    "title": "銅雀台",
    "author": "汪遵",
    "content": [
      "銅雀台成玉座空，短歌長袖盡悲風。",
      "不知仙駕歸何處，徒遣顰眉望漢宮。"
    ]
  },
  {
    "volume": 602,
    "sequence": 39,
    "title": "斑竹祠",
    "author": "汪遵",
    "content": [
      "九處煙霞九處昏，一回延首一銷魂。",
      "因憑直節流紅淚，圖得千秋見血痕。"
    ]
  },
  {
    "volume": 602,
    "sequence": 40,
    "title": "題李太尉平泉莊",
    "author": "汪遵",
    "content": [
      "水泉花木好高眠，嵩少縱橫滿目前。",
      "惆悵人間不平事，今朝身在海南邊。"
    ]
  },
  {
    "volume": 602,
    "sequence": 41,
    "title": "戰城南",
    "author": "汪遵",
    "content": [
      "風沙刮地塞雲愁，平旦交鋒晚未休。",
      "白骨又沾新戰血，青天猶列舊旄頭。"
    ]
  },
  {
    "volume": 602,
    "sequence": 42,
    "title": "延平津",
    "author": "汪遵",
    "content": [
      "三尺晶熒射鬥牛，豈隨凡手報冤讎。",
      "延平一旦為龍處，看取風雲布九州。"
    ]
  },
  {
    "volume": 602,
    "sequence": 43,
    "title": "項亭",
    "author": "汪遵",
    "content": [
      "不修仁德合文明，天道如何擬力爭。",
      "隔岸故鄉歸不得，十年空負拔山名。"
    ]
  },
  {
    "volume": 602,
    "sequence": 44,
    "title": "烏江",
    "author": "汪遵",
    "content": [
      "兵散弓殘挫虎威，單槍匹馬突重圍。",
      "英雄去盡羞容在，看卻江東不得歸。"
    ]
  },
  {
    "volume": 602,
    "sequence": 45,
    "title": "綠珠",
    "author": "汪遵",
    "content": [
      "大抵花顏最怕秋，南家歌歇北家愁。",
      "從來幾許如君貌，不肯如君墜玉樓。"
    ]
  },
  {
    "volume": 602,
    "sequence": 46,
    "title": "升仙橋",
    "author": "汪遵",
    "content": [
      "漢朝卿相盡風雲，司馬題橋眾又聞。",
      "何事不如楊得意，解搜賢哲薦明君。"
    ]
  },
  {
    "volume": 602,
    "sequence": 47,
    "title": "隋柳",
    "author": "汪遵",
    "content": [
      "夾浪分堤萬樹餘，為迎龍舸到江都。",
      "君看靖節高眠處，只向衡門種五株。"
    ]
  },
  {
    "volume": 602,
    "sequence": 48,
    "title": "楊柳",
    "author": "汪遵",
    "content": [
      "亞夫營畔柳濛濛，隋主堤邊四路通。",
      "攀折贈君還有意，翠眉輕嫩怕春風。"
    ]
  },
  {
    "volume": 602,
    "sequence": 49,
    "title": "桐江",
    "author": "汪遵",
    "content": [
      "光武重興四海寧，漢臣無不受浮榮。",
      "嚴陵何事輕軒冕，獨向桐江釣月明。"
    ]
  },
  {
    "volume": 602,
    "sequence": 50,
    "title": "招隱",
    "author": "汪遵",
    "content": [
      "罷聽泉聲看鹿群，丈夫才策合匡君。",
      "早攜書劍離岩谷，莫待蒲輪輾白雲。"
    ]
  },
  {
    "volume": 602,
    "sequence": 51,
    "title": "陳宮",
    "author": "汪遵",
    "content": [
      "椒宮荒宴竟無疑，倏忽山河盡入隋。",
      "留得後庭亡國曲，至今猶與酒家吹。"
    ]
  },
  {
    "volume": 602,
    "sequence": 52,
    "title": "樊將軍廟",
    "author": "汪遵",
    "content": [
      "玉輦曾經陷楚營，漢皇心怯擬休兵。",
      "當時不得將軍力，日月須分一半明。"
    ]
  },
  {
    "volume": 602,
    "sequence": 53,
    "title": "東海",
    "author": "汪遵",
    "content": [
      "漾舟雪浪映花顏，徐福攜將竟不還。",
      "同作危時避秦客，此行何似武陵灘。"
    ]
  },
  {
    "volume": 602,
    "sequence": 54,
    "title": "昭君",
    "author": "汪遵",
    "content": [
      "漢家天子鎮寰瀛，塞北羌胡未罷兵。",
      "猛將謀臣徒自貴，蛾眉一笑塞塵清。"
    ]
  },
  {
    "volume": 602,
    "sequence": 55,
    "title": "五湖",
    "author": "汪遵",
    "content": [
      "已立平吳霸越功，片帆高揚五湖風。",
      "不知戰國官榮者，誰似陶朱得始終。"
    ]
  },
  {
    "volume": 602,
    "sequence": 56,
    "title": "澠池",
    "author": "汪遵",
    "content": [
      "西秦北趙各稱高，池上張筵列我曹。",
      "何事君王親擊缶，相如有劍可吹毛。"
    ]
  },
  {
    "volume": 602,
    "sequence": 57,
    "title": "函谷關",
    "author": "汪遵",
    "content": [
      "脫禍東奔壯氣摧，馬如飛電轂如雷。",
      "當時若不聽彈鋏，那得關門半夜開。"
    ]
  },
  {
    "volume": 602,
    "sequence": 58,
    "title": "詠酒二首",
    "author": "汪遵",
    "content": [
      "九醞松醪一曲歌，本圖閑放養天和。",
      "後人不識前賢意，破國亡家事甚多。",
      "萬事銷沈向一杯，竹門啞軋為風開。",
      "秋宵睡足芭蕉雨，又是江湖入夢來。"
    ]
  },
  {
    "volume": 602,
    "sequence": 59,
    "title": "蒼頡台",
    "author": "汪遵",
    "content": [
      "觀跡成文代結繩，皇風儒教浩然興。",
      "幾人從此休耕釣，吟對長安雪夜燈。"
    ]
  },
  {
    "volume": 602,
    "sequence": 60,
    "title": "長城",
    "author": "汪遵",
    "content": [
      "秦築長城比鐵牢，蕃戎不敢過臨洮。",
      "雖然萬里連雲際，爭及堯階三尺高。"
    ]
  }
]