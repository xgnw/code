[
  {
    "volume": 110,
    "sequence": 1,
    "title": "百子池",
    "author": "張諤",
    "content": [
      "舊聞百子漢家池，漢家淥水今逶迤。宮女厭鏡笑窺池，身前影后不相見，無數容華空自知。"
    ]
  },
  {
    "volume": 110,
    "sequence": 2,
    "title": "東封山下宴群臣",
    "author": "張諤",
    "content": [
      "萬里扈封巒，群公遇此歡。幔城連夜靜，霜仗滿空寒。",
      "輦路宵煙合，旌門曉月殘。明朝陪聖主，山下禮圓壇。"
    ]
  },
  {
    "volume": 110,
    "sequence": 3,
    "title": "三日岐王宅",
    "author": "張諤",
    "content": [
      "玉女貴妃生，嫛婗始發聲。金盆浴未了，繃子繡初成。",
      "翡翠雕芳縟，真珠帖小纓。何時學健步，鬥取落花輕。"
    ]
  },
  {
    "volume": 110,
    "sequence": 4,
    "title": "滿月",
    "author": "張諤",
    "content": [
      "社金流茂祉，庭玉表奇才。竹似因談植，蘭疑入夢栽。",
      "烏將八子去，鳳逐九雛來。今夜明珠色，當隨滿月開。"
    ]
  },
  {
    "volume": 110,
    "sequence": 5,
    "title": "岐王山亭",
    "author": "張諤",
    "content": [
      "王家傍綠池，春色正相宜。豈有樓臺好，兼看草樹奇。",
      "石榴天上葉，椰子日南枝。出入千門裏，年年樂未移。"
    ]
  },
  {
    "volume": 110,
    "sequence": 6,
    "title": "岐王席上詠美人",
    "author": "張諤",
    "content": [
      "半額畫雙蛾，盈盈燭下歌。玉杯寒意少，金屋夜情多。",
      "香豔王分帖，裙嬌敕賜羅。平陽莫相妒，喚出不如他。"
    ]
  },
  {
    "volume": 110,
    "sequence": 7,
    "title": "還京",
    "author": "張諤",
    "content": [
      "朱紱臨秦望，皇華赴洛橋。文章南渡越，書奏北歸朝。",
      "樹入江雲盡，城銜海月遙。秋風將客思，川上晚蕭蕭。"
    ]
  },
  {
    "volume": 110,
    "sequence": 8,
    "title": "贈吏部孫員外濟",
    "author": "張諤",
    "content": [
      "天子愛賢才，星郎入拜來。明光朝半下，建禮直初回。",
      "名帶含香發，文隨綺幕開。披雲自有鏡，從此照仙台。"
    ]
  },
  {
    "volume": 110,
    "sequence": 9,
    "title": "送李著作倅杭州",
    "author": "張諤",
    "content": [
      "輟史空三署，題輿佐一方。祖筵開霽景，征陌直朝光。",
      "水陸風煙隔，秦吳道路長。佇聞敷善政，邦國詠惟康。"
    ]
  },
  {
    "volume": 110,
    "sequence": 10,
    "title": "九日",
    "author": "張諤",
    "content": [
      "秋來林下不知春，一種佳遊事也均。絳葉從朝飛著夜，黃花開日未成旬。將曛陌樹頻驚鳥，半醉歸途數問人。",
      "城遠登高並九日，茱萸凡作幾年新。"
    ]
  },
  {
    "volume": 110,
    "sequence": 11,
    "title": "延平門高齋亭子應岐王教",
    "author": "張諤",
    "content": [
      "花源藥嶼鳳城西，翠幕紗窗鶯亂啼。昨夜蒲萄初上架，今朝楊柳半垂堤。片片仙雲來渡水，雙雙燕子共銜泥。",
      "請語東風催後騎，並將歌舞向前溪。"
    ]
  },
  {
    "volume": 110,
    "sequence": 12,
    "title": "九日宴",
    "author": "張諤",
    "content": [
      "秋葉風吹黃颯颯，晴雲日照白鱗鱗。",
      "歸來得問茱萸女，今日登高醉幾人。"
    ]
  },
  {
    "volume": 110,
    "sequence": 13,
    "title": "從軍",
    "author": "劉庭琦",
    "content": [
      "朔風吹寒塞，胡沙千萬里。陳雲出岱山，孤月生海水。",
      "決勝方求敵，銜恩本輕死。蕭蕭牧馬鳴，中夜拔劍起。"
    ]
  },
  {
    "volume": 110,
    "sequence": 14,
    "title": "奉和聖制瑞雪篇",
    "author": "劉庭琦",
    "content": [
      "紫宸飛雪曉裴回，層閣重門雪照開。九衢皛耀浮埃盡，千品差池贄帛來。何處田中非種玉，誰家院裏不生梅。",
      "埋雲翳景無窮已，因風落地吹還起。先過翡翠寶房中，轉入鴛鴦金殿裏。美人含笑出聯翩，豔逸相輕鬥容止。",
      "羅衣點著渾是花，玉手摶來半成水。奕奕紛紛何所如，頓憶楊園二月初。羞同班女高秋扇，欲照明王乙夜書。",
      "姑射山中符聖壽，芙蓉闕下降神車。願隨睿澤流無限，長報豐年貴有餘。"
    ]
  },
  {
    "volume": 110,
    "sequence": 15,
    "title": "詠木槿樹題武進文明府廳",
    "author": "劉庭琦",
    "content": [
      "物情良可見，人事不勝悲。莫恃朝榮好，君看暮落時。"
    ]
  },
  {
    "volume": 110,
    "sequence": 16,
    "title": "銅雀台",
    "author": "劉庭琦",
    "content": [
      "銅台宮觀委灰塵，魏主園林漳水濱。",
      "即今西望猶堪思，況複當時歌舞人。"
    ]
  },
  {
    "volume": 110,
    "sequence": 17,
    "title": "失白鷹",
    "author": "鄭繇",
    "content": [
      "白錦文章亂，丹霄羽翮齊。雲中呼暫下，雪裏放還迷。",
      "梁苑驚池鶩，陳倉拂野雞。不知寥廓外，何處獨依棲。"
    ]
  },
  {
    "volume": 110,
    "sequence": 18,
    "title": "經慈澗題",
    "author": "鄭繇",
    "content": [
      "岸與恩同廣，波將慈共深。涓涓勞日夜，長似下流心。"
    ]
  }
]