[
  {
    "volume": 574,
    "sequence": 1,
    "title": "送饒州張使君",
    "author": "賈島",
    "content": [
      "終南雲雨連城闕，去路西江白浪頭。滁上郡齋離昨日，鄱陽農事勸今秋。道心生向前朝寺，文思來因靜夜樓。",
      "借問泊帆幹謁者，誰人曾聽峽猿愁。"
    ]
  },
  {
    "volume": 574,
    "sequence": 2,
    "title": "觀冬設上東川楊尚書",
    "author": "賈島",
    "content": [
      "匏革奏冬非獨樂，軍城未曉啟重門。何時卻入三台貴，此日空知八座尊。羅綺舞中收雨點，貔貅閫外卷雲根。",
      "逐遷屬吏隨賓列，撥棹扁舟不忘恩。"
    ]
  },
  {
    "volume": 574,
    "sequence": 3,
    "title": "巴興作",
    "author": "賈島",
    "content": [
      "三年未省聞鴻叫，九月何曾見草枯。寒暑氣均思白社，星辰位正憶皇都。蘇卿持節終還漢，葛相行師自渡瀘。",
      "鄉味朔山林果別，北歸期掛海帆孤。"
    ]
  },
  {
    "volume": 574,
    "sequence": 4,
    "title": "早蟬",
    "author": "賈島",
    "content": [
      "早蟬孤抱芳槐葉，噪向殘陽意度秋。也任一聲催我老，堪聽兩耳畏吟休。得非下第無高韻，須是青山隱白頭。",
      "若問此心嗟歎否，天人不可怨而尤。"
    ]
  },
  {
    "volume": 574,
    "sequence": 5,
    "title": "投元郎中",
    "author": "賈島",
    "content": [
      "心在瀟湘歸未期，卷中多是得名詩。高臺聊望清秋色，片水堪留白鷺鷥。省宿有時聞急雨，朝回盡日伴禪師。",
      "舊文去歲曾將獻，蒙與人來說始知。"
    ]
  },
  {
    "volume": 574,
    "sequence": 6,
    "title": "阮籍嘯台",
    "author": "賈島",
    "content": [
      "如聞長嘯春風裏，荊棘叢邊訪舊蹤。",
      "地接蘇門山近遠，荒台突兀抵高峰。"
    ]
  },
  {
    "volume": 574,
    "sequence": 7,
    "title": "滕校書使院小池",
    "author": "賈島",
    "content": [
      "小池誰見鑿時初，走水南來十裏餘。",
      "樓上日斜吹暮角，院中人出鎖游魚。"
    ]
  },
  {
    "volume": 574,
    "sequence": 8,
    "title": "送陝府王建司馬",
    "author": "賈島",
    "content": [
      "司馬雖然聽曉鐘，尚猶高枕恣疏慵。請詩僧過三門水，賣藥人歸五老峰。移舫綠陰深處息，登樓涼夜此時逢。",
      "杜陵惆悵臨相餞，未寢月前多屐蹤。"
    ]
  },
  {
    "volume": 574,
    "sequence": 9,
    "title": "上穀旅夜",
    "author": "賈島",
    "content": [
      "世難那堪恨旅遊，龍鍾更是對窮秋。故園千里數行淚，鄰杵一聲終夜愁。月到寒窗空皓晶，風翻落葉更颼飀。",
      "此心不向常人說，倚識平津萬戶侯。"
    ]
  },
  {
    "volume": 574,
    "sequence": 10,
    "title": "寄無得頭陀",
    "author": "賈島",
    "content": [
      "夏臘今應三十餘，不離樹下塚間居。貌堪良匠抽毫寫，行稱高僧續傳書。落澗水聲來遠遠，當空月色自如如。",
      "白衣只在青門裏，心每相親跡且疏。"
    ]
  },
  {
    "volume": 574,
    "sequence": 11,
    "title": "崔卿池上雙白鷺",
    "author": "賈島",
    "content": [
      "鷺雛相逐出深籠，頂各有絲莖數同。灑石多霜移足冷，隔城遠樹掛巢空。其如盡在灘聲外，何似雙飛浦色中。",
      "見此池潭卿自鑿，清泠太液底潛通。"
    ]
  },
  {
    "volume": 574,
    "sequence": 12,
    "title": "送胡道士",
    "author": "賈島",
    "content": [
      "短褐身披滿漬苔，靈溪深處觀門開。卻從城裏移琴去，許到山中寄藥來。臨水古壇秋醮罷，宿杉幽鳥夜飛回。",
      "丹梯願逐真人上，日夕歸心白髮催。"
    ]
  },
  {
    "volume": 574,
    "sequence": 13,
    "title": "寄韓潮州愈",
    "author": "賈島",
    "content": [
      "此心曾與木蘭舟，直到天南潮水頭。隔嶺篇章來華嶽，出關書信過瀧流。峰懸驛路殘雲斷，海浸城根老樹秋。",
      "一夕瘴煙風卷盡，月明初上浪西樓。"
    ]
  },
  {
    "volume": 574,
    "sequence": 14,
    "title": "酬張籍王建",
    "author": "賈島",
    "content": [
      "疏林荒宅古坡前，久住還因太守憐。漸老更思深處隱，多閑數得上方眠。鼠拋貧屋收田日，雁度寒江擬雪天。",
      "身是龍鍾應是分，水曹芸閣枉來篇。"
    ]
  },
  {
    "volume": 574,
    "sequence": 15,
    "title": "逢博陵故人彭兵曹",
    "author": "賈島",
    "content": [
      "曲陽分散會京華，見說三年住海涯。別後解餐蓬虆子，向前未識牧丹花。偶逢日者教求祿，終傍泉聲擬置家。",
      "蹋雪攜琴相就宿，夜深開戶鬥牛斜。"
    ]
  },
  {
    "volume": 574,
    "sequence": 16,
    "title": "贈牛山人",
    "author": "賈島",
    "content": [
      "二十年中餌茯苓，致書半是老君經。東都舊住商人宅，南國新修道士亭。鑿石養峰休買蜜，坐山秤藥不爭星。",
      "古來隱者多能蔔，欲就先生問丙丁。"
    ]
  },
  {
    "volume": 574,
    "sequence": 17,
    "title": "送於中丞使回紇冊立",
    "author": "賈島",
    "content": [
      "君立天驕發使車，冊文字字著金書。漸通青塚鄉山盡，欲達皇情譯語初。調角寒城邊色動，下霜秋磧雁行疏。",
      "旌旗來往幾多日，應向途中見歲除。"
    ]
  },
  {
    "volume": 574,
    "sequence": 18,
    "title": "送劉侍禦重使江西",
    "author": "賈島",
    "content": [
      "時當苦熱遠行人，石壁飛泉濺馬身。又到鐘陵知務大，還浮湓浦屬秋新。早程猿叫雲深極，宿館禽驚葉動頻。",
      "前者已聞廉使薦，兼言有畫靜邊塵。"
    ]
  },
  {
    "volume": 574,
    "sequence": 19,
    "title": "贈圓上人",
    "author": "賈島",
    "content": [
      "誦經千紙得為僧，麈尾持行不拂蠅。古塔月高聞咒水，新壇日午見燒燈。一雙童子澆紅藥，百八真珠貫彩繩。",
      "且說近來心裏事，仇讎相對似親朋。"
    ]
  },
  {
    "volume": 574,
    "sequence": 20,
    "title": "處州李使君改任遂州因寄贈",
    "author": "賈島",
    "content": [
      "庭樹幾株陰入戶，主人何在客聞蟬。鑰開原上高樓鎖，瓶汲池東古井泉。趁靜野禽曾後到，休吟鄰叟始安眠。",
      "仙都山水誰能憶，西去風濤書滿船。"
    ]
  },
  {
    "volume": 574,
    "sequence": 21,
    "title": "酬慈恩寺文郁上人",
    "author": "賈島",
    "content": [
      "袈裟影入禁池清，猶憶鄉山近赤城。籬落罅間寒蟹過，莓苔石上晚蛩行。期登野閣閑應甚，阻宿山房疾未平。",
      "聞說又尋南嶽去，無端詩思忽然生。"
    ]
  },
  {
    "volume": 574,
    "sequence": 22,
    "title": "訪鑒玄師侄",
    "author": "賈島",
    "content": [
      "維摩青石講初休，緣訪親宗到普州。",
      "我有軍持憑弟子，岳陽溪裏汲寒流。"
    ]
  },
  {
    "volume": 574,
    "sequence": 23,
    "title": "夜坐",
    "author": "賈島",
    "content": [
      "蟋蟀漸多秋不淺，蟾蜍已沒夜應深。",
      "三更兩鬢幾枝雪，一念雙峰四祖心。"
    ]
  },
  {
    "volume": 574,
    "sequence": 24,
    "title": "送別",
    "author": "賈島",
    "content": [
      "門外便伸千里別，無車不得到河梁。",
      "高樓直上百餘尺，今日為君南望長。"
    ]
  },
  {
    "volume": 574,
    "sequence": 25,
    "title": "聞蟬感懷",
    "author": "賈島",
    "content": [
      "新蟬忽發最高枝，不覺立聽無限時。",
      "正遇友人來告別，一心分作兩般悲。"
    ]
  },
  {
    "volume": 574,
    "sequence": 26,
    "title": "夏夜上穀宿開元寺",
    "author": "賈島",
    "content": [
      "詩成一夜月中題，便臥松風到曙雞。",
      "帶月時聞山鳥語，郡城知近武陵溪。"
    ]
  },
  {
    "volume": 574,
    "sequence": 27,
    "title": "送於總持歸京",
    "author": "賈島",
    "content": [
      "出家初隸何方寺，上國西明禦水東。",
      "卻見舊房階下樹，別來二十一春風。"
    ]
  },
  {
    "volume": 574,
    "sequence": 28,
    "title": "崔卿池上鶴",
    "author": "賈島",
    "content": [
      "月中時叫葉紛紛，不異洞庭霜夜聞。",
      "翎羽如今從放長，猶能飛起向孤雲。"
    ]
  },
  {
    "volume": 574,
    "sequence": 29,
    "title": "登田中丞高亭",
    "author": "賈島",
    "content": [
      "高亭林表迥嵯峨，獨坐秋宵不寢多。",
      "玉兔玉人歌裏出，白雲難似莫相和。"
    ]
  },
  {
    "volume": 574,
    "sequence": 30,
    "title": "友人婚楊氏催妝",
    "author": "賈島",
    "content": [
      "不知今夕是何夕，催促陽臺近鏡臺。",
      "誰道芙蓉水中種，青銅鏡裏一枝開。"
    ]
  },
  {
    "volume": 574,
    "sequence": 31,
    "title": "酬朱侍禦望月見寄",
    "author": "賈島",
    "content": [
      "他寢此時吾不寢，近秋三五日逢晴。",
      "相思唯有霜台月，望盡孤光見卻生。"
    ]
  },
  {
    "volume": 574,
    "sequence": 32,
    "title": "題韋雲叟草堂",
    "author": "賈島",
    "content": [
      "新起此堂開北窗，當窗山隔一重江。",
      "白茅草苫重重密，愛此秋天夜雨淙。"
    ]
  },
  {
    "volume": 574,
    "sequence": 33,
    "title": "和韓吏部泛南溪",
    "author": "賈島",
    "content": [
      "溪裏晚從池岸出，石泉秋急夜深聞。",
      "木蘭船共山人上，月映渡頭零落雲。"
    ]
  },
  {
    "volume": 574,
    "sequence": 34,
    "title": "方鏡",
    "author": "賈島",
    "content": [
      "背如刀截機頭錦，面似升量澗底泉。",
      "銅雀台南秋日後，照來照去已三年。"
    ]
  },
  {
    "volume": 574,
    "sequence": 35,
    "title": "酬姚合",
    "author": "賈島",
    "content": [
      "黍穗豆苗侵古道，晴原午後早秋時。",
      "故人相憶僧來說，楊柳無風蟬滿枝。"
    ]
  },
  {
    "volume": 574,
    "sequence": 36,
    "title": "送靈應上人",
    "author": "賈島",
    "content": [
      "遍參尊宿游方久，名岳奇峰問此公。",
      "五月半間看瀑布，青城山裏白雲中。"
    ]
  },
  {
    "volume": 574,
    "sequence": 37,
    "title": "贈丘先生",
    "author": "賈島",
    "content": [
      "常言吃藥全勝飯，華岳松邊采茯神。",
      "不遣髭須一莖白，擬為白日上升人。"
    ]
  },
  {
    "volume": 574,
    "sequence": 38,
    "title": "渡桑幹",
    "author": "賈島",
    "content": [
      "客舍並州已十霜，歸心日夜憶咸陽。",
      "無端更渡桑幹水，卻望並州是故鄉。"
    ]
  },
  {
    "volume": 574,
    "sequence": 39,
    "title": "夜期嘯客呂逸人不至",
    "author": "賈島",
    "content": [
      "逸人期宿石床中，遣我開扉對晚空。",
      "不知何處嘯秋月，閑著松門一夜風。"
    ]
  },
  {
    "volume": 574,
    "sequence": 40,
    "title": "夜集烏行中所居",
    "author": "賈島",
    "content": [
      "環爐促席複持杯，松院雙扉向月開。",
      "座上同聲半先達，名山獨入此心來。"
    ]
  },
  {
    "volume": 574,
    "sequence": 41,
    "title": "贈梁浦秀才斑竹拄杖",
    "author": "賈島",
    "content": [
      "揀得林中最細枝，結根石上長身遲。",
      "莫嫌滴瀝紅斑少，恰似湘妃淚盡時。"
    ]
  },
  {
    "volume": 574,
    "sequence": 42,
    "title": "尋石甕寺上方",
    "author": "賈島",
    "content": [
      "野寺入時春雪後，崎嶇得到此房前。",
      "老僧不出迎朝客，已住上方三十年。"
    ]
  },
  {
    "volume": 574,
    "sequence": 43,
    "title": "早秋寄題天竺靈隱寺",
    "author": "賈島",
    "content": [
      "峰前峰後寺新秋，絕頂高窗見沃洲。人在定中聞蟋蟀，鶴從棲處掛獼猴。山鐘夜渡空江水，汀月寒生古石樓。",
      "心憶懸帆身未遂，謝公此地昔年遊。"
    ]
  },
  {
    "volume": 574,
    "sequence": 44,
    "title": "黎陽寄姚合",
    "author": "賈島",
    "content": [
      "魏都城裏曾游熟，才子齋中止泊多。去日綠楊垂紫陌，歸時白草夾黃河。新詩不覺千回詠，古鏡曾經幾度磨。",
      "惆悵心思滑臺北，滿杯濃酒與愁和。"
    ]
  },
  {
    "volume": 574,
    "sequence": 45,
    "title": "送崔約秀才",
    "author": "賈島",
    "content": [
      "歸寧仿佛三千里，月向船窗見幾宵。野鼠獨偷高樹果，前山漸見短禾苗。更深柵鎖淮波疾，葦動風生雨氣遙。",
      "重入石頭城下寺，南朝杉老未幹燋。"
    ]
  },
  {
    "volume": 574,
    "sequence": 46,
    "title": "詠懷",
    "author": "賈島",
    "content": [
      "縱把書看未省勤，一生生計只長貧。可能在世無成事，不覺離家作老人。中嶽深林秋獨往，南原多草夜無鄰。",
      "經年抱疾誰來問，野鳥相過啄木頻。"
    ]
  },
  {
    "volume": 574,
    "sequence": 47,
    "title": "夏日寄高洗馬",
    "author": "賈島",
    "content": [
      "三十年來長在客，兩三行淚忽然垂。白衣蒼鬢經過懶，赤日朱門偃息遲。花發應耽新熟酒，草顛還寫早朝詩。",
      "不緣馬死西州去，畫角堪聽是曉吹。"
    ]
  },
  {
    "volume": 574,
    "sequence": 48,
    "title": "送周判官元范赴越",
    "author": "賈島",
    "content": [
      "原下相逢便別離，蟬鳴關路使回時。過淮漸有懸帆興，到越應將墜葉期。城上秋山生菊早，驛西寒渡落潮遲。",
      "已曾幾遍隨旌旆，去謁荒郊大禹祠。"
    ]
  },
  {
    "volume": 574,
    "sequence": 49,
    "title": "送羅少府歸牛渚",
    "author": "賈島",
    "content": [
      "作尉長安始三日，忽思牛渚夢天臺。楚山遠色獨歸去，灞水空流相送回。霜覆鶴身松子落，月分螢影石房開。",
      "白雲多處應頻到，寒澗泠泠漱古苔。"
    ]
  },
  {
    "volume": 574,
    "sequence": 50,
    "title": "題童真上人",
    "author": "賈島",
    "content": [
      "江上修持積歲年，灘聲未擬住潺湲。誓從五十身披衲，便向三千界坐禪。月峽青城那有滯，天臺廬嶽豈無緣。",
      "昨宵忽夢遊滄海，萬里波濤在目前。"
    ]
  },
  {
    "volume": 574,
    "sequence": 51,
    "title": "贈溫觀主",
    "author": "賈島",
    "content": [
      "一別羅浮竟未還，觀深廊古院多關。君來幾日行虛洞，仙去空壇在遠山。胎息存思當黑處，井華懸綆取朝間。",
      "弊廬道室雖鄰近，自樂冬陽炙背閑。"
    ]
  },
  {
    "volume": 574,
    "sequence": 52,
    "title": "賀龐少尹除太常少卿",
    "author": "賈島",
    "content": [
      "太白山前終日見，十旬假滿擬秋尋。中峰絕頂非無路，北闕除書阻入林。朝謁此時閑野屐，宿齋何處止鳴砧。",
      "省中石鐙陪隨步，唯賞煙霞不厭深。"
    ]
  },
  {
    "volume": 574,
    "sequence": 53,
    "title": "上邠甯刑司徒",
    "author": "賈島",
    "content": [
      "箭頭破帖渾無敵，杖底敲球遠有聲。馬走千蹄朝萬乘，地分三郡擁雙旌。春風欲盡山花發，曉角初吹客夢驚。",
      "不是邢公來鎮此，長安西北未能行。"
    ]
  },
  {
    "volume": 574,
    "sequence": 54,
    "title": "欲游嵩岳留別李少尹益",
    "author": "賈島",
    "content": [
      "孤策遲回洛水湄，孤禽嘹唳幸人知。嵩嶽望中常待我，河梁欲上未題詩。新秋愛月愁多雨，古觀逢仙看盡棋。",
      "微眇此來將敢問，鳳凰何日定歸池。"
    ]
  },
  {
    "volume": 574,
    "sequence": 55,
    "title": "病鶻吟",
    "author": "賈島",
    "content": [
      "俊鳥還投高處棲，騰身戛戛下雲梯。有時透霧淩空去，無事隨風入草迷。迅疾月邊捎玉兔，遲回日裏拂金雞。",
      "不緣毛羽遭零落，焉肯雄心向爾低。"
    ]
  },
  {
    "volume": 574,
    "sequence": 56,
    "title": "贈僧",
    "author": "賈島",
    "content": [
      "從來多是遊山水，省泊禪舟月下濤。初過石橋年尚少，久辭天柱臘應高。青松帶雪懸銅錫，白髮如霜落鐵刀。",
      "常恐畫工援筆寫，身長七尺有眉毫。"
    ]
  },
  {
    "volume": 574,
    "sequence": 57,
    "title": "贈翰林",
    "author": "賈島",
    "content": [
      "清重無過知內制，從前禮絕外庭人。看花在處多隨駕，召宴無時不及身。馬自賜來騎覺穩，詩緣見徹語長新。",
      "應憐獨向名場苦，曾十餘年浪過春。"
    ]
  },
  {
    "volume": 574,
    "sequence": 58,
    "title": "頌德上賈常侍",
    "author": "賈島",
    "content": [
      "邊臣說使朝天子，發語轟然激夏雷。高節羽書期獨傳，分符絳郡滯長材。啁啾鳥恐鷹鸇起，流散人歸父母來。",
      "自顧此身無所立，恭談祖德朵頤開。"
    ]
  },
  {
    "volume": 574,
    "sequence": 59,
    "title": "田將軍書院",
    "author": "賈島",
    "content": [
      "滿庭花木半新栽，石自平湖遠岸來。筍迸鄰家還長竹，地經山雨幾層苔。井當深夜泉微上，閣入高秋戶盡開。",
      "行背曲江誰到此，琴書鎖著未朝回。"
    ]
  },
  {
    "volume": 574,
    "sequence": 60,
    "title": "投龐少尹",
    "author": "賈島",
    "content": [
      "閉戶息機搔白首，中庭一樹有清陰。年年不改風塵趣，日日轉多泉石心。病起望山臺上立，覺來聽雨燭前吟。",
      "龐公相識元和歲，眷分依依直至今。"
    ]
  },
  {
    "volume": 574,
    "sequence": 61,
    "title": "夏夜登南樓",
    "author": "賈島",
    "content": [
      "水岸寒樓帶月躋，夏林初見岳陽溪。",
      "一點新螢報秋信，不知何處是菩提。"
    ]
  },
  {
    "volume": 574,
    "sequence": 62,
    "title": "題青龍寺",
    "author": "賈島",
    "content": [
      "碣石山人一軸詩，終南山北數人知。",
      "擬看青龍寺裏月，待無一點夜雲時。"
    ]
  },
  {
    "volume": 574,
    "sequence": 63,
    "title": "贈李文通",
    "author": "賈島",
    "content": [
      "營當萬勝岡頭下，誓立千年不朽功。",
      "天子手擎新鉞斧，諫官請贈李文通。"
    ]
  },
  {
    "volume": 574,
    "sequence": 64,
    "title": "題虢州三堂贈吳郎中",
    "author": "賈島",
    "content": [
      "無窮草樹昔誰栽，新起臨湖白石台。半岸泥沙孤鶴立，三堂風雨四門開。荷翻團露驚秋近，柳轉斜陽過水來。",
      "昨夜北樓堪朗詠，虢城初鎖月裴回。"
    ]
  },
  {
    "volume": 574,
    "sequence": 65,
    "title": "送僧",
    "author": "賈島",
    "content": [
      "池上時時松雪落，焚香煙起見孤燈。",
      "靜夜憶誰來對坐，曲江南岸寺中僧。"
    ]
  },
  {
    "volume": 574,
    "sequence": 66,
    "title": "三月晦日贈劉評事",
    "author": "賈島",
    "content": [
      "三月正當三十日，風光別我苦吟身。",
      "共君今夜不須睡，未到曉鐘猶是春。"
    ]
  },
  {
    "volume": 574,
    "sequence": 67,
    "title": "送張道者",
    "author": "賈島",
    "content": [
      "新歲抱琴何處去，洛陽三十六峰西。",
      "生來未識山人面，不得一聽烏夜啼。"
    ]
  },
  {
    "volume": 574,
    "sequence": 68,
    "title": "題魚尊師院",
    "author": "賈島",
    "content": [
      "老子堂前花萬樹，先生曾見幾回春。",
      "夜煎白石平明吃，不擬教人哭此身。"
    ]
  },
  {
    "volume": 574,
    "sequence": 69,
    "title": "宿村家亭子",
    "author": "賈島",
    "content": [
      "床頭枕是溪中石，井底泉通竹下池。",
      "宿客未眠過夜半，獨聞山雨到來時。"
    ]
  },
  {
    "volume": 574,
    "sequence": 70,
    "title": "送稱上人",
    "author": "賈島",
    "content": [
      "歸蜀擬從巫峽過，何時得入舊房禪。",
      "寺中來後誰身化，起塔栽松向野田。"
    ]
  },
  {
    "volume": 574,
    "sequence": 71,
    "title": "楊秘書新居",
    "author": "賈島",
    "content": [
      "城角新居鄰靜寺，時從新閣上經樓。",
      "南山泉入宮中去，先向詩人門外流。"
    ]
  },
  {
    "volume": 574,
    "sequence": 72,
    "title": "聽樂山人彈易水",
    "author": "賈島",
    "content": [
      "朱絲弦底燕泉急，燕將雲孫白日彈。",
      "嬴氏歸山陵已掘，聲聲猶帶發沖冠。"
    ]
  },
  {
    "volume": 574,
    "sequence": 73,
    "title": "經蘇秦墓",
    "author": "賈島",
    "content": [
      "沙埋古篆折碑文，六國興亡事系君。",
      "今日淒涼無處說，亂山秋盡有寒雲。"
    ]
  },
  {
    "volume": 574,
    "sequence": 74,
    "title": "題戴勝",
    "author": "賈島",
    "content": [
      "星點花冠道士衣，紫陽宮女化身飛。",
      "能傳上界春消息，若到蓬山莫放歸。"
    ]
  },
  {
    "volume": 574,
    "sequence": 75,
    "title": "題隱者居",
    "author": "賈島",
    "content": [
      "雖有柴門常不關，片雲孤木伴身閑。",
      "猶嫌住久人知處，見擬移家更上山。"
    ]
  },
  {
    "volume": 574,
    "sequence": 76,
    "title": "哭孟東野",
    "author": "賈島",
    "content": [
      "蘭無香氣鶴無聲，哭盡秋天月不明。",
      "自從東野先生死，側近雲山得散行。"
    ]
  },
  {
    "volume": 574,
    "sequence": 77,
    "title": "過京索先生墳",
    "author": "賈島",
    "content": [
      "京索先生三尺墳，秋風漠漠吐寒雲。",
      "從來有恨君多哭，今日何人更哭君。"
    ]
  },
  {
    "volume": 574,
    "sequence": 78,
    "title": "客思",
    "author": "賈島",
    "content": [
      "促織聲尖尖似針，更深刺著旅人心。",
      "獨言獨語月明裏，驚覺眠童與宿禽。"
    ]
  },
  {
    "volume": 574,
    "sequence": 79,
    "title": "鹽池院觀鹿",
    "author": "賈島",
    "content": [
      "條峰五老勢相連，此鹿來從若個邊。",
      "別有野麋人不見，一生長飲白雲泉。"
    ]
  },
  {
    "volume": 574,
    "sequence": 80,
    "title": "黃鵠下太液池",
    "author": "賈島",
    "content": [
      "高飛空外鵠，下向禁中池。岸印行蹤淺，波搖立影危。",
      "來從千里島，舞拂萬年枝。踉蹌孤風起，裴回水沫移。",
      "幽音清露滴，野性白雲隨。太液無彈射，靈禽翅不垂。"
    ]
  },
  {
    "volume": 574,
    "sequence": 81,
    "title": "代舊將",
    "author": "賈島",
    "content": [
      "舊事說如夢，誰當信老夫。戰場幾處在，部曲一人無。",
      "落日收病馬，晴天曬陣圖。猶希聖朝用，自鑷白髭須。"
    ]
  },
  {
    "volume": 574,
    "sequence": 82,
    "title": "老將",
    "author": "賈島",
    "content": [
      "膽壯亂須白，金瘡蠹百骸。旌旗猶入夢，歌舞不開懷。",
      "燕雀來鷹架，塵埃滿箭靫。自誇勳業重，開府是官階。"
    ]
  },
  {
    "volume": 574,
    "sequence": 83,
    "title": "春行",
    "author": "賈島",
    "content": [
      "去去行人遠，塵隨馬不窮。旅情斜日後，春色早煙中。",
      "流水穿空館，閑花發故宮。舊鄉千里思，池上綠楊風。"
    ]
  },
  {
    "volume": 574,
    "sequence": 84,
    "title": "題鄭常侍廳前竹",
    "author": "賈島",
    "content": [
      "綠竹臨詩酒，嬋娟思不窮。亂枝低積雪，繁葉亞寒風。",
      "蕭颯疑泉過，縈回有徑通。侵庭根出土，隔壁筍成叢。",
      "疏影紗窗外，清音寶瑟中。捲簾終日看，欹枕幾秋同。",
      "萬頃歌王子，千竿伴阮公。露光憐片片，雨潤愛濛濛。",
      "嶰穀蠻湖北，湘川灀水東。何如軒檻側，蒼翠嫋長空。"
    ]
  },
  {
    "volume": 574,
    "sequence": 85,
    "title": "早行",
    "author": "賈島",
    "content": [
      "早起赴前程，鄰雞尚未鳴。主人燈下別，羸馬暗中行。",
      "蹋石新霜滑，穿林宿鳥驚。遠山鐘動後，曙色漸分明。"
    ]
  },
  {
    "volume": 574,
    "sequence": 86,
    "title": "送人南歸",
    "author": "賈島",
    "content": [
      "分手向天涯，迢迢泛海波。雖然南地遠，見說北人多。",
      "山暖花常發，秋深雁不過。炎方饒勝事，此去莫蹉跎。"
    ]
  },
  {
    "volume": 574,
    "sequence": 87,
    "title": "送人南游",
    "author": "賈島",
    "content": [
      "此別天涯遠，孤舟泛海中。夜行常認火，帆去每因風。",
      "蠻國人多富，炎方語不同。雁飛難度嶺，書信若為通。"
    ]
  },
  {
    "volume": 574,
    "sequence": 88,
    "title": "送道者",
    "author": "賈島",
    "content": [
      "獨向山中見，今朝又別離。一心無掛住，萬里獨何之。",
      "到處絕煙火，逢人話古時。此行無弟子，白犬自相隨。"
    ]
  },
  {
    "volume": 574,
    "sequence": 89,
    "title": "風蟬",
    "author": "賈島",
    "content": [
      "風蟬旦夕鳴，伴葉送新聲。故里客歸盡，水邊身獨行。",
      "噪軒高樹合，驚枕暮山橫。聽處無人見，塵埃滿甑生。"
    ]
  },
  {
    "volume": 574,
    "sequence": 90,
    "title": "清明日園林寄友人",
    "author": "賈島",
    "content": [
      "今日清明節，園林勝事偏。晴風吹柳絮，新火起廚煙。",
      "杜草開三徑，文章憶二賢。幾時能命駕，對酒落花前。"
    ]
  },
  {
    "volume": 574,
    "sequence": 91,
    "title": "上杜駙馬",
    "author": "賈島",
    "content": [
      "玉山突兀壓乾坤，出得朱門入戟門。妻是九重天子女，身為一品令公孫。鴛鴦殿裏參皇后，龍鳳堂前賀至尊。",
      "今日澧陽非久駐，佇為霖雨拜新恩。"
    ]
  },
  {
    "volume": 574,
    "sequence": 92,
    "title": "蓮峰歌",
    "author": "賈島",
    "content": [
      "錦礫潺湲玉溪水，曉來微雨藤花紫。冉冉山雞紅尾長，一聲樵斧驚飛起。松剌梳空石差齒，煙香風軟人參蕊。",
      "陽崖一夢伴雲根，仙菌靈芝夢魂裏。"
    ]
  },
  {
    "volume": 574,
    "sequence": 93,
    "title": "壯士吟",
    "author": "賈島",
    "content": [
      "壯士不曾悲，悲即無回期。如何易水上，未歌先淚垂。"
    ]
  },
  {
    "volume": 574,
    "sequence": 94,
    "title": "題興化園亭",
    "author": "賈島",
    "content": [
      "破卻千家作一池，不栽桃李種薔薇。",
      "薔薇花落秋風起，荊棘滿庭君始知。"
    ]
  },
  {
    "volume": 574,
    "sequence": 95,
    "title": "竹",
    "author": "賈島",
    "content": [
      "籬外清陰接藥欄，曉風交戛碧琅玕。子猷沒後知音少，粉節霜筠漫歲寒。"
    ]
  },
  {
    "volume": 574,
    "sequence": 96,
    "title": "李斯井",
    "author": "賈島",
    "content": [
      "井存上蔡南門外，置此井時來相秦。",
      "斷綆數尋垂古甃，取將寒水是何人。"
    ]
  },
  {
    "volume": 574,
    "sequence": 97,
    "title": "題詩後",
    "author": "賈島",
    "content": [
      "二句三年得，一吟雙淚流。知音如不賞，歸臥故山秋。"
    ]
  },
  {
    "volume": 574,
    "sequence": 98,
    "title": "送友人之南陵",
    "author": "賈島",
    "content": [
      "莫歎徒勞向宦途，不群氣岸有誰如。南陵暫掌仇香印，北闕終行賈誼書。好趁江山尋勝境，莫辭韋杜別幽居。",
      "少年躍馬同心使，免得詩中道跨驢。"
    ]
  },
  {
    "volume": 574,
    "sequence": 99,
    "title": "尋人不遇",
    "author": "賈島",
    "content": [
      "聞說到揚州，吹簫有舊遊。人來多不見，莫是上迷樓。"
    ]
  },
  {
    "volume": 574,
    "sequence": 100,
    "title": "尋隱者不遇",
    "author": "賈島",
    "content": [
      "松下問童子，言師采藥去。只在此山中，雲深不知處。"
    ]
  },
  {
    "volume": 574,
    "sequence": 101,
    "title": "行次漢上",
    "author": "賈島",
    "content": [
      "習家池沼草萋萋，嵐樹光中信馬蹄。",
      "漢主廟前湘水碧，一聲風角夕陽低。"
    ]
  },
  {
    "volume": 574,
    "sequence": 102,
    "title": "馬嵬",
    "author": "賈島",
    "content": [
      "長川幾處樹青青，孤驛危樓對翠屏。",
      "一自上皇惆悵後，至今來往馬蹄腥。"
    ]
  },
  {
    "volume": 574,
    "sequence": 103,
    "title": "冬夜送人",
    "author": "賈島",
    "content": [
      "平明走馬上村橋，花落梅溪雪未消。",
      "日短天寒愁送客，楚山無限路迢迢。"
    ]
  },
  {
    "volume": 574,
    "sequence": 104,
    "title": "句",
    "author": "賈島",
    "content": [
      "晴風吹柳絮，新火起廚煙。。",
      "長江風送客，孤館雨留人。。",
      "古岸崩將盡，平沙長未休。。",
      "不如牛與羊，猶得日暮歸。。"
    ]
  }
]