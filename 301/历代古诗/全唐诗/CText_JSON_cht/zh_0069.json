[
  {
    "volume": 69,
    "sequence": 1,
    "title": "侍從途中口號應制",
    "author": "閻朝隱",
    "content": [
      "疵賤出山東，忠貞任土風。因敷河朔藻，得奉洛陽宮。",
      "一顧侍御史，再顧給事中。常願粉肌骨，特答造化功。"
    ]
  },
  {
    "volume": 69,
    "sequence": 2,
    "title": "奉和聖制夏日游石淙山",
    "author": "閻朝隱",
    "content": [
      "金台隱隱陵黃道，玉輦亭亭下絳雰。千種岡巒千種樹，一重岩壑一重雲。花落風吹紅的曆，藤垂日晃綠葐蒀。",
      "五百里內賢人聚，願陪閶闔侍天文。"
    ]
  },
  {
    "volume": 69,
    "sequence": 3,
    "title": "鸚鵡貓兒篇",
    "author": "閻朝隱",
    "content": [
      "霹靂引，豐隆鳴，猛獸噫氣蛇吼聲。鸚鵡鳥，同資造化兮殊粹精。鷫鸘毛，翡翠翼。鵷雛延頸，鶤雞弄色。鸚鵡鳥，同稟陰陽兮異埏埴。彼何為兮，隱隱振振；此何為兮，綠衣翠襟。彼何為兮，窘窘蠢蠢；",
      "此何為兮，好貌好音。彷彷兮徉徉，似妖姬躧步兮動羅裳；",
      "趨趨兮蹌蹌，若處子回眸兮登玉堂。爰有獸也，安其忍，觜其脅，距其胸，與之放曠浪浪兮，從從容容。",
      "鉤爪鋸牙也，宵行晝伏無以當。遇之兮忘味，摶擊騰擲也，朝飛暮噪無以拒，逢之兮屏氣。由是言之，貪殘薄則智慧作，貪殘臨之兮不復攫；由是言之，智慧周則貪殘囚，智慧犯之兮不復憂。菲形陋質雖賤微，皇王顧遇長光輝。離宮別館臨朝市，妙舞繁弦雜宮征。",
      "嘉喜堂前景福內，合歡殿上明光裏。雲母屏風文彩合，流蘇鬥帳香煙起，承恩宴盼接宴喜。高視七頭金駱駝，平懷五尺銅獅子。國有君兮國有臣，君為主兮臣為賓。",
      "朝有賢兮朝有德，賢為君兮德為飾，千年萬歲兮心轉憶。"
    ]
  },
  {
    "volume": 69,
    "sequence": 4,
    "title": "三日曲水侍宴應制",
    "author": "閻朝隱",
    "content": [
      "三月重三日，千春續萬春。聖澤如東海，天文似北辰。",
      "荷葉珠盤淨，蓮花寶蓋新。陛下制萬國，臣作水心人。"
    ]
  },
  {
    "volume": 69,
    "sequence": 5,
    "title": "奉和九日幸臨渭亭，登高應制得筵字",
    "author": "閻朝隱",
    "content": [
      "九九侍神仙，高高坐半天。文章二曜動，氣色五星連。",
      "簪紱趨皇極，笙歌接禦筵。願因茱菊酒，相守百千年。"
    ]
  },
  {
    "volume": 69,
    "sequence": 6,
    "title": "奉和送金城公主適西蕃應制",
    "author": "閻朝隱",
    "content": [
      "甥舅重親地，君臣厚義鄉。還將貴公主，嫁與耨檀王。",
      "鹵簿山河暗，琵琶道路長。回瞻父母國，日出在東方。"
    ]
  },
  {
    "volume": 69,
    "sequence": 7,
    "title": "奉和立春遊苑迎春應制",
    "author": "閻朝隱",
    "content": [
      "管鑰周移寰極裏，乘輿望幸鬥城闉。草根未結青絲縷，蘿蔦猶垂綠帔巾。鵲入巢中言改歲，燕銜書上道宜新。",
      "願得長繩系取日，光臨天子萬年春。"
    ]
  },
  {
    "volume": 69,
    "sequence": 8,
    "title": "奉和聖制春日幸望春宮應制",
    "author": "閻朝隱",
    "content": [
      "句芒人面乘兩龍，道是春神衛九重。彩勝年年逢七日，酴醿歲歲滿千鐘。宮梅間雪祥光遍，城柳含煙淑氣濃。",
      "醉倒君前情未盡，願因歌舞自為容。"
    ]
  },
  {
    "volume": 69,
    "sequence": 9,
    "title": "夜宴安樂公主新宅",
    "author": "閻朝隱",
    "content": [
      "鳳凰鳴舞樂昌年，蠟炬開花夜管弦。",
      "半醉徐擊珊瑚樹，已聞鐘漏曉聲傳。"
    ]
  },
  {
    "volume": 69,
    "sequence": 10,
    "title": "餞唐永昌",
    "author": "閻朝隱",
    "content": [
      "洛陽難理若棼絲，椎破連環定不疑。",
      "鸚鵡休言秦地樂，回頭一顧一相思。"
    ]
  },
  {
    "volume": 69,
    "sequence": 11,
    "title": "明月歌",
    "author": "閻朝隱",
    "content": [
      "梅花雪白柳葉黃，雲霧四起月蒼蒼。箭水泠泠刻漏長。",
      "揮玉指，拂羅裳，為君一奏楚明光。"
    ]
  },
  {
    "volume": 69,
    "sequence": 12,
    "title": "採蓮女",
    "author": "閻朝隱",
    "content": [
      "採蓮女，採蓮舟，春日春江碧水流。蓮衣承玉釧，蓮刺罥銀鉤。薄暮斂容歌一曲，氛氳香氣滿汀洲。"
    ]
  },
  {
    "volume": 69,
    "sequence": 13,
    "title": "奉和登驪山應制",
    "author": "閻朝隱",
    "content": [
      "龍行踏絳氣，天半語相聞。混沌疑初判，洪荒若始分。"
    ]
  },
  {
    "volume": 69,
    "sequence": 14,
    "title": "奉和九日幸臨渭亭登高應制得月字",
    "author": "韋元旦",
    "content": [
      "雲物開千里，天行乘九月。絲言丹鳳池，旆轉蒼龍闕。",
      "灞水歡娛地，秦京遊俠窟。欣承解慍詞，聖酒黃花發。"
    ]
  },
  {
    "volume": 69,
    "sequence": 15,
    "title": "奉和送金城公主適西蕃應制",
    "author": "韋元旦",
    "content": [
      "柔遠安夷俗，和親重漢年。軍容旌節送，國命錦車傳。",
      "琴曲悲千里，簫聲戀九天。唯應西海月，來就掌珠圓。"
    ]
  },
  {
    "volume": 69,
    "sequence": 16,
    "title": "餞唐州高使君赴任",
    "author": "韋元旦",
    "content": [
      "桐柏膺新命，芝蘭惜舊遊。鳴皋夜鶴在，遷木早鶯求。",
      "傳擁淮源路，尊空灞水流。落花紛送遠，春色引離憂。"
    ]
  },
  {
    "volume": 69,
    "sequence": 17,
    "title": "早朝",
    "author": "韋元旦",
    "content": [
      "震維芳月季，宸極眾星尊。佩玉朝三陛，鳴珂度九門。",
      "挈壺分早漏，伏檻耀初暾。北倚蒼龍闕，西臨紫鳳垣。",
      "詞庭草欲奏，溫室樹無言。鱗翰空為忝，長懷聖主恩。"
    ]
  },
  {
    "volume": 69,
    "sequence": 18,
    "title": "奉和立春遊苑迎春應制",
    "author": "韋元旦",
    "content": [
      "灞涘長安恒近日，殷正臘月早迎新。池魚戲葉仍含凍，宮女裁花已作春。向苑雲疑承翠幄，入林風若起青蘋。",
      "年年斗柄東無限，願挹瓊觴壽北辰。"
    ]
  },
  {
    "volume": 69,
    "sequence": 19,
    "title": "奉和聖制春日幸望春宮應制",
    "author": "韋元旦",
    "content": [
      "九重樓閣半山霞，四望韶陽春未賒。侍蹕妍歌臨灞涘，留觴豔舞出京華。危竿競捧中街日，戲馬爭銜上苑花。",
      "景色歡娛長若此，承恩不醉不還家。"
    ]
  },
  {
    "volume": 69,
    "sequence": 20,
    "title": "奉和人日宴大明宮恩賜彩縷人勝應制",
    "author": "韋元旦",
    "content": [
      "鸞鳳旌旗拂曉陳，魚龍角抵大明辰。青韶既肇人為日，綺勝初成日作人。聖藻淩雲裁柏賦，仙歌促宴摘梅春。",
      "垂旒一慶宜年酒，朝野俱歡薦壽新。"
    ]
  },
  {
    "volume": 69,
    "sequence": 21,
    "title": "奉和幸安樂公主山莊應制",
    "author": "韋元旦",
    "content": [
      "銀河南渚帝城隅，帝輦平明出九衢。刻鳳蟠螭淩桂邸，穿池疊石寫蓬壺。瓊簫暫下鈞天樂，綺綴長懸明月珠。",
      "仙榜承恩爭既醉，方知朝野更歡娛。"
    ]
  },
  {
    "volume": 69,
    "sequence": 22,
    "title": "興慶池侍宴應制",
    "author": "韋元旦",
    "content": [
      "滄池漭沆帝城邊，殊勝昆明鑿漢年。夾岸旌旗疏輦道，中流簫鼓振樓船。雲峰四起迎宸幄，水樹千重入禦筵。",
      "宴樂已深魚藻詠，承恩更欲奏甘泉。"
    ]
  },
  {
    "volume": 69,
    "sequence": 23,
    "title": "夜宴安樂公主宅",
    "author": "韋元旦",
    "content": [
      "主第新成銀作榜，賓筵廣宴玉為樓。",
      "壺觴既卜仙人夜，歌舞宜停織女秋。"
    ]
  },
  {
    "volume": 69,
    "sequence": 24,
    "title": "奉和初春幸太平公主南莊應制",
    "author": "邵升",
    "content": [
      "沁園佳麗奪蓬瀛，翠壁紅泉繞上京。二聖忽從鸞殿幸，雙仙正下鳳樓迎。花含步輦空間出，樹雜帷宮畫裏行。",
      "無路乘槎窺漢渚，徒知訪卜就君平。"
    ]
  },
  {
    "volume": 69,
    "sequence": 25,
    "title": "奉和送金城公主適西蕃應制",
    "author": "唐遠悊",
    "content": [
      "皇恩眷下人，割愛遠和親。少女風游兌，姮娥月去秦。",
      "龍笛迎金榜，驪歌送錦輪。那堪桃李色，移向虜庭春。"
    ]
  }
]