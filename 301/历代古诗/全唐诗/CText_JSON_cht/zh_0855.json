[
  {
    "volume": 855,
    "sequence": 1,
    "title": "山居",
    "author": "鄭遨",
    "content": [
      "悶見有人尋，移庵更入深。落花流澗水，明月照松林。",
      "醉勸頭陀酒，閑教孺子吟。身同雲外鶴，斷得世塵侵。",
      "冥心棲太室，散發浸流泉。采柏時逢麝，看雲忽見山。",
      "夏狂沖雨戲，春醉戴花眠。絕頂登雲望，東都一點煙。",
      "不求朝野知，臥見歲華移。采藥歸侵夜，聽松飯過時。",
      "荷竿尋水釣，背局上岩棋。祭廟人來說，中原正亂離。"
    ]
  },
  {
    "volume": 855,
    "sequence": 2,
    "title": "茶詩",
    "author": "鄭遨",
    "content": [
      "嫩芽香且靈，吾謂草中英。夜臼和煙搗，寒爐對雪烹。",
      "惟憂碧粉散，常見綠花生。最是堪珍重，能令睡思清。"
    ]
  },
  {
    "volume": 855,
    "sequence": 3,
    "title": "哭張道古",
    "author": "鄭遨",
    "content": [
      "曾陳章疏忤昭皇，撲落西南事可傷。豈使諫臣終屈辱，直疑天道惡忠良。生前賣卜居三蜀，死後馳名遍大唐。",
      "誰是後來修史者，言君力死正頹綱。"
    ]
  },
  {
    "volume": 855,
    "sequence": 4,
    "title": "富貴曲",
    "author": "鄭遨",
    "content": [
      "美人梳洗時，滿頭間珠翠。豈知兩片雲，戴卻數鄉稅。"
    ]
  },
  {
    "volume": 855,
    "sequence": 5,
    "title": "傷農",
    "author": "鄭遨",
    "content": [
      "一粒紅稻飯，幾滴牛頷血。珊瑚枝下人，銜杯吐不歇。"
    ]
  },
  {
    "volume": 855,
    "sequence": 6,
    "title": "詠西施",
    "author": "鄭遨",
    "content": [
      "素面已雲妖，更著花鈿飾。臉橫一寸波，浸破吳王國。"
    ]
  },
  {
    "volume": 855,
    "sequence": 7,
    "title": "思山詠",
    "author": "鄭遨",
    "content": [
      "因賣丹砂下白雲，鹿裘惟惹九衢塵。",
      "不如將耳入山去，萬是千非愁殺人。"
    ]
  },
  {
    "volume": 855,
    "sequence": 8,
    "title": "招友人游春",
    "author": "鄭遨",
    "content": [
      "難把長繩系日烏，芳時偷取醉工夫。",
      "任堆金璧磨星斗，買得花枝不老無。"
    ]
  },
  {
    "volume": 855,
    "sequence": 9,
    "title": "宿洞庭",
    "author": "鄭遨",
    "content": [
      "月到君山酒半醒，朗吟疑有水仙聽。",
      "無人識我真閒事，贏得高秋看洞庭。"
    ]
  },
  {
    "volume": 855,
    "sequence": 10,
    "title": "題病僧寮",
    "author": "鄭遨",
    "content": [
      "佛前香印廢晨燒，金錫當門照寂寥。",
      "童子不知師病困，報風吹折好芭蕉。"
    ]
  },
  {
    "volume": 855,
    "sequence": 11,
    "title": "題霍山秦尊師",
    "author": "鄭遨",
    "content": [
      "老鶴玄猿伴采芝，有時長歎獨移時。",
      "翠娥紅粉渾如劍，殺盡世人人不知。"
    ]
  },
  {
    "volume": 855,
    "sequence": 12,
    "title": "偶題",
    "author": "鄭遨",
    "content": [
      "似鶴如雲一個身，不憂家國不憂貧。",
      "擬將枕上日高睡，賣與世間榮貴人。",
      "帆力劈開滄海浪，馬蹄踏破亂山青。",
      "浮名浮利濃於酒，醉得人心死不醒。"
    ]
  },
  {
    "volume": 855,
    "sequence": 13,
    "title": "景福中作",
    "author": "鄭遨",
    "content": [
      "悶見戈鋋匝四溟，恨無奇策救生靈。",
      "如何飲酒得長醉，直到太平時節醒。"
    ]
  },
  {
    "volume": 855,
    "sequence": 14,
    "title": "題中條靜觀",
    "author": "鄭遨",
    "content": [
      "松頂留衣上玉霄，永傳異跡在中條。",
      "不知揖遍諸仙否，欲請還丹問昨宵。"
    ]
  },
  {
    "volume": 855,
    "sequence": 15,
    "title": "送臥雲道士",
    "author": "虞有賢",
    "content": [
      "臥雲道士來相辭，相辭倏忽何所之。紫閣春深煙靄靄，東風花柳折枝枝。藥成酒熟有時節，寒食恐失松間期。",
      "冥鴻一見傷弓翼，高飛輾轉心無疑。滿酌數杯酒，狂吟幾首詩。留不住，去不悲，醯雞蜉蝣安得知。"
    ]
  },
  {
    "volume": 855,
    "sequence": 16,
    "title": "示守庚申眾",
    "author": "程紫霄",
    "content": [
      "不守庚申亦不疑，此心常與道相依。",
      "玉皇已自知行止，任汝三彭說是非。"
    ]
  },
  {
    "volume": 855,
    "sequence": 17,
    "title": "蘭溪靈瑞觀",
    "author": "舒道紀",
    "content": [
      "澄心坐清境，虛白生林端。夜靜笑聲出，月明松影寒。",
      "絳霞封藥灶，碧竇濺齋壇。海樹幾回老，先生棋未殘。"
    ]
  },
  {
    "volume": 855,
    "sequence": 18,
    "title": "題赤松宮",
    "author": "舒道紀",
    "content": [
      "松老赤松原，松間廟宛然。人皆有兄弟，誰得共神仙。",
      "雙鶴沖天去，群羊化石眠。至今丹井水，香滿北山邊。"
    ]
  },
  {
    "volume": 855,
    "sequence": 19,
    "title": "參同契明鏡圖訣詩二首",
    "author": "彭曉",
    "content": [
      "造化潛施跡莫窮，簇成真訣指蒙童。三篇秘列八環內，萬象門開一鏡中。離女駕龍為木婿，坎男乘虎作金翁。",
      "同人好道宜精究，究得長生路便通。",
      "至道希夷妙且深，燒丹先認大還心。日爻陰耦生真汞，月卦陽奇產正金。女妊朱砂男孕雪，北藏熒惑丙含壬。",
      "兩端指的鉛金祖，莫向諸般取次尋。"
    ]
  },
  {
    "volume": 855,
    "sequence": 20,
    "title": "題柳公權書度人經後",
    "author": "魚又玄",
    "content": [
      "臥雲道士來相辭，相辭倏忽何所之。紫閣當春凝煙靄，東風吹岸花枝枝。藥成酒熟有時節，寒食恐失松間期。",
      "冥鴻複見傷弓翼，高飛輾轉心無疑。滿瀉數杯酒，狂吟幾首詩。留不住，去不悲，醯雞蜉蝣可得知。"
    ]
  }
]