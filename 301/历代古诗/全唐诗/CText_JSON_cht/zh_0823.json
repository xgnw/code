[
  {
    "volume": 823,
    "sequence": 1,
    "title": "酬盧仝見訪不遇題壁",
    "author": "含曦",
    "content": [
      "長壽寺石壁，盧公一首詩。渴讀即不渴，饑讀即不饑。",
      "鯨吞海水盡，露出珊瑚枝。海神知貴不知價，留向人間光照夜。"
    ]
  },
  {
    "volume": 823,
    "sequence": 2,
    "title": "旅中答喻軍事問客情",
    "author": "善生",
    "content": [
      "一自遊他國，相逢少故人。縱然為客樂，爭似在家貧。",
      "畜恨霜侵鬢，搜詩病入神。若非憐片善，誰肯問風塵。"
    ]
  },
  {
    "volume": 823,
    "sequence": 3,
    "title": "贈盧逸人",
    "author": "善生",
    "content": [
      "高眠岩野間，至藝敵應難。詩苦無多首，藥靈惟一丸。",
      "引泉魚落釜，攀果露沾冠。已得嵇康趣，逢迎事每闌。"
    ]
  },
  {
    "volume": 823,
    "sequence": 4,
    "title": "送玉禪師",
    "author": "善生",
    "content": [
      "飄然無定跡，迥與律乘違。入郭隨緣住，思山破夏歸。",
      "盂擎數家飯，衲乞幾人衣。洞了曹溪旨，寧輸俗者機。"
    ]
  },
  {
    "volume": 823,
    "sequence": 5,
    "title": "送智光之南值雨",
    "author": "善生",
    "content": [
      "結束衣囊了，炎州定去遊。草堂方惜別，山雨為相留。",
      "又得一宵話，免生千里愁。莫辭重蔔日，後會必經秋。"
    ]
  },
  {
    "volume": 823,
    "sequence": 6,
    "title": "謝白樂天招",
    "author": "韜光",
    "content": [
      "山僧野性好林泉，每向岩阿倚石眠。不解栽松陪玉勒，惟能引水種金蓮。白雲乍可來青嶂，明月難教下碧天。",
      "城市不能飛錫去，恐妨鶯囀翠樓前。"
    ]
  },
  {
    "volume": 823,
    "sequence": 7,
    "title": "五歲詠花",
    "author": "知玄",
    "content": [
      "花開滿樹紅，花落萬枝空。唯餘一孕在，明日定隨風。"
    ]
  },
  {
    "volume": 823,
    "sequence": 8,
    "title": "祝堯詩",
    "author": "知玄",
    "content": [
      "生天本自生天業，未必求仙便得仙。",
      "鶴背傾危龍背滑，君王且住一千年。"
    ]
  },
  {
    "volume": 823,
    "sequence": 9,
    "title": "答僧澈",
    "author": "知玄",
    "content": [
      "觀君法苑思沖虛，使我真乘刃有餘。若使龍光時可待，應憐僧肇論成初。五車外典知誰敵，九趣多才恐不如。",
      "蕭寺講軒橫淡蕩，帝鄉雲樹正扶疏。幾生曾得闍瑜意，今日堪將貝葉書。一振微言冠千古，何人執卷問吾廬。"
    ]
  },
  {
    "volume": 823,
    "sequence": 10,
    "title": "月夜懷劉秀才",
    "author": "元孚",
    "content": [
      "獨夜相思但自勞，阮生吟罷夢雲濤。",
      "此時小定未禪寂，古塔月中松磬高。"
    ]
  },
  {
    "volume": 823,
    "sequence": 11,
    "title": "送李四校書",
    "author": "元孚",
    "content": [
      "朱絲寫別鶴泠泠，詩滿紅箋月滿庭。",
      "莫學楚狂隳姓字，知音還有子期聽。"
    ]
  },
  {
    "volume": 823,
    "sequence": 12,
    "title": "邊思",
    "author": "棲白",
    "content": [
      "西北黃雲暮，聲聲畫角愁。陰山一夜雨，白草四郊秋。",
      "亂雁鳴寒渡，飛沙入廢樓。何時番色盡，此地見芳洲。"
    ]
  },
  {
    "volume": 823,
    "sequence": 13,
    "title": "八月十五夜玩月",
    "author": "棲白",
    "content": [
      "尋常三五夜，不是不嬋娟。及至中秋滿，還勝別夜圓。",
      "清光凝有露，皓魄爽無煙。自古人皆望，年來又一年。"
    ]
  },
  {
    "volume": 823,
    "sequence": 14,
    "title": "尋山僧真勝上人不遇",
    "author": "棲白",
    "content": [
      "松下禪棲所，苔滋徑莫分。青山春暮見，流水夜深聞。",
      "不坐看心石，應隨出定雲。猿猱非可問，岩穀自空曛。"
    ]
  },
  {
    "volume": 823,
    "sequence": 15,
    "title": "贈李溟秀才",
    "author": "棲白",
    "content": [
      "南居古廟深，高樹宿山禽。明月上清漢，騷人動楚吟。",
      "數篇正始韻，一片補亡心。孤悄欺何謝，雲波不可尋。"
    ]
  },
  {
    "volume": 823,
    "sequence": 16,
    "title": "送石秀才",
    "author": "棲白",
    "content": [
      "正是歎羈游，知音拜楚侯。何須辭遠道，自可樂扁舟。",
      "倚棹江洲雨，聞猿島岫秋。謝家山水興，終日待詩流。"
    ]
  },
  {
    "volume": 823,
    "sequence": 17,
    "title": "送造微上人遊五台及禮本師",
    "author": "棲白",
    "content": [
      "寒空金錫響，欲過渭陽津。極目多來雁，孤城少故人。",
      "與師雖別久，於法本相親。又對清涼月，中宵語宿因。"
    ]
  },
  {
    "volume": 823,
    "sequence": 18,
    "title": "送禪師宗極歸玉峰",
    "author": "棲白",
    "content": [
      "背郭去歸宿，頭陀意頗濃。鶴爭棲遠樹，猿鬥上孤峰。",
      "夜戍經霜月，秋城過雨鐘。由來無定止，何處訪高蹤。"
    ]
  },
  {
    "volume": 823,
    "sequence": 19,
    "title": "送僧歸舊山",
    "author": "棲白",
    "content": [
      "談空與破邪，獻壽複榮家。白日得何偈，青天落幾花。",
      "傳燈皆有分，化俗獨無涯。卻入中峰寺，還知有聚沙。"
    ]
  },
  {
    "volume": 823,
    "sequence": 20,
    "title": "送圓仁三藏歸本國",
    "author": "棲白",
    "content": [
      "家山臨晚日，海路信歸橈。樹滅渾無岸，風生只有潮。",
      "歲窮程未盡，天末國仍遙。已入閩王夢，香花境外邀。"
    ]
  },
  {
    "volume": 823,
    "sequence": 21,
    "title": "送王煉師歸嵩岳",
    "author": "棲白",
    "content": [
      "飄然綠毛節，杳去洛城端。隔水見秋嶽，兼霜掃石壇。",
      "一溪松色古，半夜鶴聲寒。迥與人寰別，勞生不可觀。"
    ]
  },
  {
    "volume": 823,
    "sequence": 22,
    "title": "壽昌節賦得紅雲表夏日",
    "author": "棲白",
    "content": [
      "景候融融陰氣潛，如峰雲共火相兼。霞光捧日登天上，丹彩乘風入殿簷。行逐赤龍千歲出，明當朱夏萬方瞻。",
      "微臣多幸逢佳節，得賦殊祥近禦簾。"
    ]
  },
  {
    "volume": 823,
    "sequence": 23,
    "title": "經廢宮",
    "author": "棲白",
    "content": [
      "終日河聲咽暮空，煙愁此地晝濛濛。錦帆東去沙侵苑，玉輦西來樹滿宮。魯客望津天欲雪，朔鴻離岸葦生風。",
      "那堪獨立思前事，回首殘陽雉堞紅。"
    ]
  },
  {
    "volume": 823,
    "sequence": 24,
    "title": "贈識古法師",
    "author": "棲白",
    "content": [
      "重城深寺講初休，卻憶家山訪舊遊。對月與君相送夜，聞蛩教我獨驚秋。雲心杳杳難為別，鶴性蕭蕭不可留。",
      "遙想孤舟清渭上，飄然帆影起離愁。"
    ]
  },
  {
    "volume": 823,
    "sequence": 25,
    "title": "月夜懷劉秀才",
    "author": "棲白",
    "content": [
      "獨夜相思但自勞，阮生吟罷夢雲濤。",
      "此時小定未禪寂，古塔月中松磬高。"
    ]
  },
  {
    "volume": 823,
    "sequence": 26,
    "title": "寄南山景禪師",
    "author": "棲白",
    "content": [
      "一度林前見遠公，靜聞真語世情空。",
      "至今寂寞禪心在，任起桃花柳絮風。"
    ]
  },
  {
    "volume": 823,
    "sequence": 27,
    "title": "哭劉得仁",
    "author": "棲白",
    "content": [
      "為愛詩名吟至死，風魂雪魄去難招。",
      "直須桂子落墳上，生得一枝冤始消。"
    ]
  },
  {
    "volume": 823,
    "sequence": 28,
    "title": "龍潭",
    "author": "應物",
    "content": [
      "石激懸流雪滿灣，五龍潛處野雲閑。暫收雷電九峰下，且飲溪潭一水間。浪引浮槎依北岸，波分曉日浸東山。",
      "回瞻四面如看畫，須信遊人不欲還。"
    ]
  },
  {
    "volume": 823,
    "sequence": 29,
    "title": "題化城寺",
    "author": "應物",
    "content": [
      "平高選處創蓮宮，一水縈流處處通。畫閣晝開遲日畔，禪房夜掩碧雲中。平川不見龍行雨，幽谷遙聞虎嘯風。",
      "偶與遊人論法要，真元浩浩理無窮。"
    ]
  },
  {
    "volume": 823,
    "sequence": 30,
    "title": "戴雲山吟",
    "author": "智亮",
    "content": [
      "人間謾說上天梯，上萬千回總是迷。",
      "曾似老人岩上坐，清風明月與心齊。",
      "戴雲山頂白雲齊，登頂方知世界低。",
      "異草奇花人不識，一池分作九條溪。"
    ]
  },
  {
    "volume": 823,
    "sequence": 31,
    "title": "答盧鄴",
    "author": "良乂",
    "content": [
      "風泉只向夢中聞，身外無餘可寄君。",
      "當戶一輪惟曉月，掛簷數片是秋雲。"
    ]
  },
  {
    "volume": 823,
    "sequence": 32,
    "title": "山居八詠",
    "author": "常達",
    "content": [
      "身閑依祖寺，志僻性多慵。少室遺真旨，層樓起暮鐘。",
      "啜茶思好水，對月數諸峰。有問山中趣，庭前是古松。",
      "晚望虛庭物，心心見祖情。煙開分嶽色，雨霧減泉聲。",
      "遠樹猿長嘯，層岩日乍明。更堪論的意，林下筍新生。",
      "一室塵埃外，翛然祗麼常。睡來開寢帳，鐘動下禪床。",
      "溪浸山光冷，秋凋木葉黃。時提祖師意，欹石看斜陽。",
      "西來真祖意，只在見聞中。寒雁一聲過，疏林幾葉空。",
      "心閑憐水石，身老怯霜風。為報參玄者，山山月色同。",
      "真性寂無機，塵塵祖佛師。日明庭砌暖，霜苦藥苗衰。",
      "汲水和煙酌，栽松帶雪移。好聽玄旨處，猿嘯嶺南枝。",
      "古寺憑欄危，時聞舉妙機。庭空月色淨，夜迥磬聲移。",
      "漏轉寒更急，燈殘冷焰微。太虛同萬象，相謂話玄微。",
      "胡僧論的旨，物物唱圓成。疏柳春來翠，幽窗日漸明。",
      "禪心清石室，蝶翅覆花英。好聽談玄處，喬松鶴數聲。",
      "祖祖唯心旨，春融日正長。霜輕莎草綠，風細藥苗香。",
      "月滿真如淨，花開覺樹芳。庭前鶯囀處，時聽語圓常。"
    ]
  },
  {
    "volume": 823,
    "sequence": 33,
    "title": "苦熱行",
    "author": "僧鸞",
    "content": [
      "燭龍銜火飛天地，平陸無風海波沸。彤雲疊疊聳奇峰，焰焰流光熱凝翠。煙島摶鵬嚲雙翅，羲和赫怒強總轡。",
      "飲流誇父斃長途，如見當中印王字。明明夜西朝又東，古來有道仍再中。扶桑老葉蔽不得，輝華直欲淩蒼空。",
      "行人揮汗翻成雨，口燥喉幹嗌塵土。西郊雲色晝冥冥，如何不救生靈苦。何山怪木藏蛟龍，縮鱗卷鬣為乖慵。",
      "不發滂澤注天下，欲使風雷何所從。旱苗原上枯成焰，岳靈徒祝無神驗。豪家簾外喚清風，水紋明角鋪長簟。",
      "玉扇畫堂凝夜秋，歌豔繞梁催莫愁。陽烏落盡酒不醒，扶上西園當月樓。廢田暍死非吾屬，庫有黃金倉有粟。"
    ]
  },
  {
    "volume": 823,
    "sequence": 34,
    "title": "贈李粲秀才",
    "author": "僧鸞",
    "content": [
      "隴西輝用真才子，搜奇探險無倫比。筆下銛磨巨闕鋒，胸中靜灩西江水。哀弦古樂清人耳，月露激寒哭秋鬼。",
      "苔地無塵到曉吟，杉松老葉風乾起。十軸示餘三百篇，金碧爛光燒蜀箋。雄芒逸氣測不得，使我躑躅成狂顛。",
      "大郊遠闊空無邊，凝明淡綠收餘煙。曠懷相對景何限，落日亂峰青倚天。又驚大舶帆高懸，行濤劈浪淩飛仙。",
      "回首瞥見五千仞，撲下香爐瀑布泉。何事古人誇八鬥，焉敢今朝定妍醜。颯風驅雷暫不停，始向場中稱大手。",
      "駿如健鶻鶚與雕，拏雲獵野翻重霄。狐狸竄伏不敢動，卻下雙鳴當迅飆。愁如湘靈哭湘浦，咽咽哀音隔雲霧。",
      "九嶷深翠轉巍峨，仙骨寒消不知處。清同野客敲越甌，丁當急響涵清秋。鸞雛相引叫未定，霜結夜闌仍在樓。",
      "高若太空露雲物，片白激青皆仿佛。仙鶴閑從淨碧飛，巨鼇頭戴蓬萊出。前輩歌詩惟翰林，神仙老格何高深。",
      "鞭馳造化繞筆轉，燦爛不為酸苦吟。夢乘明月清沉沉，飛到天臺天姥岑。傾湖湧海數百字，字字不朽長摐金。",
      "此日多君可儔侶，堆珠疊璣滿玄圃。終日並轡遊昆侖，十二樓中宴王母。"
    ]
  },
  {
    "volume": 823,
    "sequence": 35,
    "title": "和王季文題九華山",
    "author": "神穎",
    "content": [
      "眾嶽雄分野，九華鎮南朝。彩筆凝空遠，崔嵬寄青霄。",
      "龍潭古仙府，靈藥今不凋。瑩為滄海鏡，煙霞作荒標。",
      "造化心數奇，性狀精氣饒。玉樹郁玲瓏，天籟韻蕭寥。",
      "寂寂尋乳竇，兢兢行石橋。通泉漱雲母，藉草縈香苕。",
      "我住幽且深，君賞昏複朝。稀逢發清唱，片片霜淩飆。"
    ]
  },
  {
    "volume": 823,
    "sequence": 36,
    "title": "宿嚴陵釣台",
    "author": "神穎",
    "content": [
      "寒穀荒台七裏洲，賢人永逐水東流。",
      "獨猿叫斷青天月，千古冥冥潭樹秋。"
    ]
  },
  {
    "volume": 823,
    "sequence": 37,
    "title": "效古",
    "author": "澹交",
    "content": [
      "榮辱又榮辱，一何翻與覆。人生百歲中，孰肯死前足。",
      "玄鬢忽如絲，青叢不再綠。自古爭名徒，黃金是誰祿。"
    ]
  },
  {
    "volume": 823,
    "sequence": 38,
    "title": "病後作",
    "author": "澹交",
    "content": [
      "未得忘身法，此身終未安。病腸猶可洗，瘦骨不禁寒。",
      "藥少心情餌，經無氣力看。悠悠片雲質，獨對夕陽殘。"
    ]
  },
  {
    "volume": 823,
    "sequence": 39,
    "title": "寫真",
    "author": "澹交",
    "content": [
      "圖形期自見，自見卻傷神。已是夢中夢，更逢身外身。",
      "水花凝幻質，墨彩染空塵。堪笑予兼爾，俱為未了人。"
    ]
  },
  {
    "volume": 823,
    "sequence": 40,
    "title": "端午",
    "author": "文秀",
    "content": [
      "節分端午自誰言，萬古傳聞為屈原。",
      "堪笑楚江空渺渺，不能洗得直臣冤。"
    ]
  },
  {
    "volume": 823,
    "sequence": 41,
    "title": "謝友人見訪留詩",
    "author": "懷楚",
    "content": [
      "軒車誰肯到，泉石自相親。暮雨凋殘寺，秋風悵望人。",
      "庭新一片葉，衣故十年塵。賴有瑤華贈，清吟愈病身。"
    ]
  },
  {
    "volume": 823,
    "sequence": 42,
    "title": "送新平故人",
    "author": "懷楚",
    "content": [
      "常聽倉庚思舊友，又因蝴蝶夢生涯。一千餘裏河連郭，三十六峰寒到家。陰島直分東虢雁，晴樓高入上陽鴉。",
      "薑嫄廟北與君別，應笑薄寒悲落花。"
    ]
  },
  {
    "volume": 823,
    "sequence": 43,
    "title": "辭南平鐘王召",
    "author": "耽章",
    "content": [
      "摧殘枯木倚寒林，幾度逢春不變心。",
      "樵客見之猶不采，郢人何事苦搜尋。"
    ]
  }
]