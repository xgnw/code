[
  {
    "volume": 534,
    "sequence": 1,
    "title": "再游姑蘇玉芝觀",
    "author": "許渾",
    "content": [
      "高梧一葉下秋初，迢遞重廊舊寄居。月過碧窗今夜酒，雨昏紅壁去年書。玉池露冷芙蓉淺，瓊樹風高薜荔疏。",
      "明日掛帆更東去，仙翁應笑為鱸魚。"
    ]
  },
  {
    "volume": 534,
    "sequence": 2,
    "title": "夜歸驛樓",
    "author": "許渾",
    "content": [
      "水晚雲秋山不窮，自疑身在畫屏中。孤舟移棹一江月，高閣捲簾千樹風。窗下覆棋殘局在，橘邊沽酒半壇空。",
      "早炊香稻待鱸鱠，南渚未明尋釣翁。"
    ]
  },
  {
    "volume": 534,
    "sequence": 3,
    "title": "題靈山寺行堅師院",
    "author": "許渾",
    "content": [
      "西岩一徑不通樵，八十持杯未覺遙。龍在石潭聞夜雨，雁移沙渚見秋潮。經函露濕文多暗，香印風吹字半銷。",
      "應笑東歸又南去，越山無路水迢迢。"
    ]
  },
  {
    "volume": 534,
    "sequence": 4,
    "title": "湖州韋長史山居",
    "author": "許渾",
    "content": [
      "一官唯買晝公堂，但得身閑日自長。琴曲少聲重勘譜，藥丸多忌更尋方。溪浮箬葉添醅綠，泉繞松根助茗香。",
      "明日鱖魚何處釣，門前春水似滄浪。"
    ]
  },
  {
    "volume": 534,
    "sequence": 5,
    "title": "贈李伊闕",
    "author": "許渾",
    "content": [
      "桐履如飛不可尋，一壺雙笈嶧陽琴。舟橫野渡寒風急，門掩荒山夜雪深。貧笑白駒無去意，病慚黃鵠有歸心。",
      "雲間二室勞君畫，水墨蒼蒼半壁陰。"
    ]
  },
  {
    "volume": 534,
    "sequence": 6,
    "title": "重遊練湖懷舊",
    "author": "許渾",
    "content": [
      "西風渺渺月連天，同醉蘭舟未十年。鵩鳥賦成人已沒，嘉魚詩在世空傳。榮枯盡寄浮雲外，哀樂猶驚逝水前。",
      "日暮長堤更回首，一聲鄰笛舊山川。"
    ]
  },
  {
    "volume": 534,
    "sequence": 7,
    "title": "乘月棹舟送大曆寺靈聰上人不及",
    "author": "許渾",
    "content": [
      "萬峰秋盡百泉清，舊鎖禪扉在赤城。楓浦客來煙未散，竹窗僧去月猶明。杯浮野渡魚龍遠，錫響空山虎豹驚。",
      "一字不留何足訝，白雲無路水無情。"
    ]
  },
  {
    "volume": 534,
    "sequence": 8,
    "title": "汴河亭",
    "author": "許渾",
    "content": [
      "廣陵花盛帝東遊，先劈昆侖一派流。百二禁兵辭象闕，三千宮女下龍舟。凝雲鼓震星辰動。拂浪旗開日月浮。",
      "四海義師歸有道，迷樓還似景陽樓。"
    ]
  },
  {
    "volume": 534,
    "sequence": 9,
    "title": "村舍二首",
    "author": "許渾",
    "content": [
      "自翦青莎織雨衣，南峰煙火是柴扉。萊妻早報蒸藜熟，童子遙迎種豆歸。魚下碧潭當鏡躍，鳥還青嶂拂屏飛。",
      "花時未免人來往，欲買嚴光舊釣磯。",
      "尚平多累自歸難，一日身閑一日安。山徑曉雲收獵網，水門涼月掛魚竿。花間酒氣春風暖，竹裏棋聲暮雨寒。",
      "三頃水田秋更熟，北窗誰拂舊塵冠。"
    ]
  },
  {
    "volume": 534,
    "sequence": 10,
    "title": "鄭秀才東歸憑達家書",
    "author": "許渾",
    "content": [
      "欲寄家書少客過，閉門心遠洞庭波。兩岩花落夜風急，一徑草荒春雨多。愁泛楚江吟浩渺，憶歸吳岫夢嵯峨。",
      "貧居不問應知處，溪上閑船系綠蘿。"
    ]
  },
  {
    "volume": 534,
    "sequence": 11,
    "title": "傷故湖州李郎中",
    "author": "許渾",
    "content": [
      "政成身沒共興衰，鄉路兵戈旅櫬回。城上暮雲凝鼓角，海邊春草閉池台。經年未葬家人散，昨夜因齋故吏來。",
      "南北相逢皆掩泣，白蘋洲暖百花開。"
    ]
  },
  {
    "volume": 534,
    "sequence": 12,
    "title": "和友人送僧歸桂州靈岩寺",
    "author": "許渾",
    "content": [
      "楚客送僧歸桂陽，海門帆勢極瀟湘。碧雲千里暮愁合，白雪一聲春思長。柳絮擁堤添衲軟，松花浮水注瓶香。",
      "南京長老幾年別，聞道半岩多影堂。"
    ]
  },
  {
    "volume": 534,
    "sequence": 13,
    "title": "淮陰阻風寄呈楚州韋中丞",
    "author": "許渾",
    "content": [
      "垂釣京江欲白頭，江魚堪釣卻西遊。劉伶台下稻花晚，韓信廟前楓葉秋。淮月未明先倚檻，海雲初起更維舟。",
      "河橋有酒無人醉，獨上高城望庾樓。"
    ]
  },
  {
    "volume": 534,
    "sequence": 14,
    "title": "途經敷水",
    "author": "許渾",
    "content": [
      "修蛾顰翠倚柔桑，遙謝春風白麵郎。五夜有情隨暮雨，百年無節待秋霜。重尋繡帶朱藤合，更認羅裙碧草長。",
      "何處野花何處水，下峰流出一渠香。"
    ]
  },
  {
    "volume": 534,
    "sequence": 15,
    "title": "和人賀楊僕射致政",
    "author": "許渾",
    "content": [
      "蓮府公卿拜後塵，手持優詔掛朱輪。從軍幕下三千客，聞禮庭中七十人。錦帳麗詞推北巷，畫堂清樂掩南鄰。",
      "豈同王謝山陰會，空敘流杯醉暮春。"
    ]
  },
  {
    "volume": 534,
    "sequence": 16,
    "title": "題四皓廟",
    "author": "許渾",
    "content": [
      "桂香松暖廟門開，獨瀉椒漿奠一杯。秦法欲興鴻已去，漢儲將廢鳳還來。紫芝翳翳多青草，白石蒼蒼半綠苔。",
      "山下驛塵南竄路，不知冠蓋幾人回。"
    ]
  },
  {
    "volume": 534,
    "sequence": 17,
    "title": "鶴林寺中秋夜玩月",
    "author": "許渾",
    "content": [
      "待月東林月正圓，廣庭無樹草無煙。中秋雲盡出滄海，半夜露寒當碧天。輪彩漸移金殿外，鏡光猶掛玉樓前。",
      "莫辭達曙殷勤望，一墮西岩又來年。"
    ]
  },
  {
    "volume": 534,
    "sequence": 18,
    "title": "南海府罷歸京口經大庾嶺贈張明府",
    "author": "許渾",
    "content": [
      "樓船旌旆極天涯，一劍從軍兩鬢華。回日眼明河畔草。",
      "去時腸斷嶺頭花。陶詩盡寫行過縣，張賦初成臥到家。",
      "官滿知君有歸處，姑蘇臺上舊煙霞。"
    ]
  },
  {
    "volume": 534,
    "sequence": 19,
    "title": "題衛將軍廟",
    "author": "許渾",
    "content": [
      "武牢關下護龍旗，挾槊彎弧馬上飛。漢業未興王霸在，秦軍才散魯連歸。墳穿大澤埋金劍，廟枕長溪掛鐵衣。",
      "欲奠忠魂何處問，葦花楓葉雨霏霏。"
    ]
  },
  {
    "volume": 534,
    "sequence": 20,
    "title": "訪別韋隱居不值",
    "author": "許渾",
    "content": [
      "犬吠雙岩碧樹間，主人朝出半開關。湯師閣上留詩別，杜叟橋邊載酒還。櫟塢炭煙晴過嶺，蓼村漁火夜移灣。",
      "故鄉蕪沒兵戈後，憑向溪南買一山。"
    ]
  },
  {
    "volume": 534,
    "sequence": 21,
    "title": "送前東陽於明府由鄂渚歸故林",
    "author": "許渾",
    "content": [
      "結束征東換黑貂，灞西風雨正瀟瀟。茂陵久病書千卷，彭澤初歸酒一瓢。帆背夕陽湓水闊，棹經滄海甑山遙。",
      "殷勤為謝南溪客，白首螢窗未見招。"
    ]
  },
  {
    "volume": 534,
    "sequence": 22,
    "title": "聽歌鷓鴣辭",
    "author": "許渾",
    "content": [
      "南國多情多豔詞，鷓鴣清怨繞梁飛。甘棠城上客先醉，苦竹嶺頭人未歸。響轉碧霄雲駐影，曲終清漏月沈暉。",
      "山行水宿不知遠，猶夢玉釵金縷衣。"
    ]
  },
  {
    "volume": 534,
    "sequence": 23,
    "title": "寄題華嚴韋秀才院",
    "author": "許渾",
    "content": [
      "三面樓臺百丈峰，西岩高枕樹重重。晴攀翠竹題詩滑，秋摘黃花釀酒濃。山殿日斜喧鳥雀，石潭波動戲魚龍。",
      "今來故國遙相憶，月照千山半夜鐘。"
    ]
  },
  {
    "volume": 534,
    "sequence": 24,
    "title": "戲代李協律松江有贈",
    "author": "許渾",
    "content": [
      "蜀客操琴吳女歌，明珠十斛是天河。霜凝薜荔怯秋樹，露滴芙蓉愁晚波。蘭浦遠鄉應解佩，柳堤殘月未鳴珂。",
      "西樓沉醉不知散，潮落洞庭洲渚多。"
    ]
  },
  {
    "volume": 534,
    "sequence": 25,
    "title": "送黃隱居歸南海",
    "author": "許渾",
    "content": [
      "瘴霧南邊久寄家，海中來往信流槎。林藏狒狒多殘筍，樹過猩猩少落花。深洞有雲龍蛻骨，半岩無草象生牙。",
      "知君愛宿層峰頂，坐到三更見日華。"
    ]
  },
  {
    "volume": 534,
    "sequence": 26,
    "title": "朝台送客有懷",
    "author": "許渾",
    "content": [
      "趙佗西拜已登壇，馬援南征土宇寬。越國舊無唐印綬，蠻鄉今有漢衣冠。江雲帶日秋偏熱，海雨隨風夏亦寒。",
      "嶺北歸人莫回首，蓼花楓葉萬重灘。"
    ]
  },
  {
    "volume": 534,
    "sequence": 27,
    "title": "自楞伽寺晨起泛舟，道中有懷",
    "author": "許渾",
    "content": [
      "碧樹蒼蒼茂苑東，佳期迢遞路何窮。一聲山鳥曙雲外，萬點水螢秋草中。門掩竹齋微有月，棹移蘭渚淡無風。",
      "欲知此路堪惆悵，菱葉蓼花連故宮。"
    ]
  },
  {
    "volume": 534,
    "sequence": 28,
    "title": "十二月拜起居表回",
    "author": "許渾",
    "content": [
      "一章西奏拜仙曹，回馬天津北望勞。寒水欲春冰彩薄，曉山初霽雪峰高。樓形向日攢飛鳳，宮勢淩波壓抃鼇。",
      "空鎖煙霞絕巡幸，周人誰識郁金袍。"
    ]
  },
  {
    "volume": 534,
    "sequence": 29,
    "title": "觀章中丞夜按歌舞",
    "author": "許渾",
    "content": [
      "夜按雙娃禁曲新，東西簫鼓接雲津。舞衫未換紅鉛濕，歌扇初移翠黛顰。彩檻燭煙光吐日，畫屏香霧暖如春。",
      "西樓月在襄王醉，十二山高不見人。"
    ]
  },
  {
    "volume": 534,
    "sequence": 30,
    "title": "重遊飛泉觀題故梁道士宿龍池",
    "author": "許渾",
    "content": [
      "西岩泉落水容寬，靈物蜿蜒黑處蟠。松葉正秋琴韻響，菱花初曉鏡光寒。雲開星月浮山殿，雨過風雷繞石壇。",
      "仙客不歸龍亦去，稻畦長滿此池幹。"
    ]
  },
  {
    "volume": 534,
    "sequence": 31,
    "title": "下第貽友人",
    "author": "許渾",
    "content": [
      "身在關西家洞庭，夜寒歌苦燭熒熒。人心高下月中桂，客思往來波上萍。馬氏識君眉最白，阮公留我眼長青。",
      "花前失意共寥落，莫遣東風吹酒醒。"
    ]
  },
  {
    "volume": 534,
    "sequence": 32,
    "title": "晚登龍門驛樓",
    "author": "許渾",
    "content": [
      "魚龍多處鑿門開，萬古人知夏禹材。青嶂遠分從地斷，洪流高瀉自天來。風雲有路皆燒尾，波浪無程盡曝腮。",
      "心感膺門身過此，晚山秋樹獨徘徊。"
    ]
  },
  {
    "volume": 534,
    "sequence": 33,
    "title": "題故李秀才居",
    "author": "許渾",
    "content": [
      "曾醉笙歌日正遲，醉中相送易前期。橘花滿地人亡後，菰葉連天雁過時。琴倚舊窗塵漠漠，劍埋新塚草離離。",
      "河橋酒熟平生事，更向東流奠一厄。"
    ]
  },
  {
    "volume": 534,
    "sequence": 34,
    "title": "韶州韶陽樓夜宴",
    "author": "許渾",
    "content": [
      "待月西樓卷翠羅，玉杯瑤瑟近星河。簾前碧樹窮秋密，窗外青山薄暮多。鴝鵒未知狂客醉，鷓鴣先讓美人歌。",
      "使君莫惜通宵飲，刀筆初從馬伏波。"
    ]
  },
  {
    "volume": 534,
    "sequence": 35,
    "title": "聞韶州李相公移拜郴州因寄",
    "author": "許渾",
    "content": [
      "詔移丞相木蘭舟，桂水潺湲嶺北流。青漢夢歸雙闕曙，白雲吟過五湖秋。恩回玉扆人先喜，道在金縢世不憂。",
      "聞說公卿盡南望，甘棠花暖鳳池頭。"
    ]
  },
  {
    "volume": 534,
    "sequence": 36,
    "title": "游江令舊宅",
    "author": "許渾",
    "content": [
      "身沒南朝宅已荒，邑人猶賞舊風光。芹根生葉石池淺，桐樹落花金井香。帶暖山蜂巢畫閣，欲陰溪燕集書堂。",
      "閒愁此地更西望，潮浸台城春草長。"
    ]
  },
  {
    "volume": 534,
    "sequence": 37,
    "title": "灞上逢元九處士東歸",
    "author": "許渾",
    "content": [
      "瘦馬頻嘶灞水寒，灞南高處望長安。何人更結王生襪，此客虛彈貢氏冠。江上蟹螯沙渺渺，塢中蝸殼雪漫漫。",
      "舊交已變新知少，卻伴漁郎把釣竿。"
    ]
  },
  {
    "volume": 534,
    "sequence": 38,
    "title": "別張秀才",
    "author": "許渾",
    "content": [
      "不知何計寫離憂，萬里山川半舊遊。風卷暮沙和雪起，日融春水帶冰流。淩晨客淚分東郭，竟夕鄉心共北樓。",
      "青桂一枝年少事，莫因鱸鱠涉窮秋。"
    ]
  },
  {
    "volume": 534,
    "sequence": 39,
    "title": "別表兄軍倅",
    "author": "許渾",
    "content": [
      "盧橘花香拂釣磯，佳人猶舞越羅衣。三洲水淺魚來少，五嶺山高雁到稀。客路晚依紅樹宿，鄉關朝望白雲歸。",
      "交親不念征南吏，昨夜風帆去似飛。"
    ]
  },
  {
    "volume": 534,
    "sequence": 40,
    "title": "題蘇州虎丘寺僧院",
    "author": "許渾",
    "content": [
      "暫引寒泉濯遠塵，此生多是異鄉人。荊溪夜雨花開疾，吳苑秋風月滿頻。萬里高低門外路，百年榮辱夢中身。",
      "世間誰似西林客，一臥煙霞四十春。"
    ]
  },
  {
    "volume": 534,
    "sequence": 41,
    "title": "酬郭少府先奉使巡澇見寄兼呈裴明府",
    "author": "許渾",
    "content": [
      "載書攜榼別池龍，十幅輕帆處處通。謝脁宅荒山翠裏，王敦城古月明中。江村夜漲浮天水，澤國秋生動地風。",
      "飽食鱠魚榜歸楫，待君琴酒醉陶公。"
    ]
  },
  {
    "volume": 534,
    "sequence": 42,
    "title": "出永通門經李氏莊",
    "author": "許渾",
    "content": [
      "飛軒危檻百花堂，朝宴歌鐘暮已荒。中散獄成琴自怨，步兵廚廢酒猶香。風池宿鳥喧朱閣，雨砌秋螢拂畫梁。",
      "力保山河家又慶，只應中令敵汾陽。"
    ]
  }
]