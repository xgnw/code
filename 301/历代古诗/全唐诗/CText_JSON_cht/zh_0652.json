[
  {
    "volume": 652,
    "sequence": 1,
    "title": "贈天臺葉尊師",
    "author": "方幹",
    "content": [
      "莫見平明離少室，須知薄暮入天臺。常時愛縮山川去，有夜自攜星月來。靈藥不知何代得，古松應是長年栽。",
      "先生暗笑看棋者，半局棋邊白髮催。"
    ]
  },
  {
    "volume": 652,
    "sequence": 2,
    "title": "寄台州孫從事百篇",
    "author": "方幹",
    "content": [
      "聖世科名酬志業，仙州秀色助神機。梅真入仕提雄筆，阮瑀從軍著彩衣。晝寢不知山雪積，春遊應趁夜潮歸。",
      "相思莫訝音書晚，鳥去猶須疊日飛。"
    ]
  },
  {
    "volume": 652,
    "sequence": 3,
    "title": "送睦州侯郎中赴闕",
    "author": "方幹",
    "content": [
      "昔著政聲聞國外，今留儒術化江東。青雲舊路歸仙掖，白鳳新詞入聖聰。弦管未知銀燭曉，旌旗已侍錦帆風。",
      "郡人難議酬恩德，遍在三年禮遇中。"
    ]
  },
  {
    "volume": 652,
    "sequence": 4,
    "title": "朱秀才庭際薔薇",
    "author": "方幹",
    "content": [
      "繡難相似畫難真，明媚鮮妍絕比倫。露壓盤條方到地，風吹豔色欲燒春。斷霞轉影侵西壁，濃麝分香入四鄰。",
      "看取後時歸故里，庭花應讓錦衣新。"
    ]
  },
  {
    "volume": 652,
    "sequence": 5,
    "title": "登龍瑞觀北岩",
    "author": "方幹",
    "content": [
      "縱目下看浮世事，方知峭崿與天通。湖邊風力歸帆上，嶺頂雲根在雪中。促韻寒鐘催落照，斜行白鳥入遙空。",
      "前人去後後人至，今古異時登眺同。"
    ]
  },
  {
    "volume": 652,
    "sequence": 6,
    "title": "送婺州許錄事",
    "author": "方幹",
    "content": [
      "之官便是還鄉路，白日堂堂著錦衣。八詠遺風資逸興，二溪寒色助清威。曙星沒盡提綱去，暝角吹殘鎖印歸。",
      "笑我中年更愚僻，醉醒多在釣漁磯。"
    ]
  },
  {
    "volume": 652,
    "sequence": 7,
    "title": "題龍泉寺絕頂",
    "author": "方幹",
    "content": [
      "未明先見海底日，良久遠雞方報晨。古樹含風長帶雨，寒岩四月始知春。中天氣爽星河近，下界時豐雷雨勻。",
      "前後登臨思無盡，年年改換去來人。"
    ]
  },
  {
    "volume": 652,
    "sequence": 8,
    "title": "贈上虞胡少府百篇",
    "author": "方幹",
    "content": [
      "求仙不在煉金丹，輕舉由來別有門。日晷未移三十刻，風騷已及四千言。宏才尚遣居卑位，公道何曾雪至冤。",
      "斂板塵中無恨色，應緣利祿副晨昏。"
    ]
  },
  {
    "volume": 652,
    "sequence": 9,
    "title": "上鄭員外",
    "author": "方幹",
    "content": [
      "為郡至公兼至察，古今能有幾多人。憂民一似清吟苦，守節還如未達貧。利刃從前堪切玉，澄潭到底不容塵。",
      "潛夫豈合幹旌旆，甘棹漁舟下釣綸。"
    ]
  },
  {
    "volume": 652,
    "sequence": 10,
    "title": "桐廬江閣",
    "author": "方幹",
    "content": [
      "風煙百變無定態，緬想畫人虛損心。卷箔檻前沙鳥散，垂鉤床下錦鱗沈。白雲野寺淩晨磬，紅樹孤村遙夜砧。",
      "此地四時拋不得，非唯盛暑事開襟。"
    ]
  },
  {
    "volume": 652,
    "sequence": 11,
    "title": "題澄聖塔院上方",
    "author": "方幹",
    "content": [
      "地靈直是饒風雨，杉檜老于雲雨間。只訝窗中常見海，方知砌下更多山。遠泉勢曲猶須引，野果枝低可要攀。",
      "若把重門諭玄寂，何妨善閉卻無關。"
    ]
  },
  {
    "volume": 652,
    "sequence": 12,
    "title": "僧院小泉井",
    "author": "方幹",
    "content": [
      "亦恐淺深同禹穴，兼雲制度象汙樽。窺尋未見泉來路，緬想應穿石裂痕。片段似冰猶可把，澄清如鏡不曾昏。",
      "欲知到底無塵染，堪與吾師比性源。"
    ]
  },
  {
    "volume": 652,
    "sequence": 13,
    "title": "過姚監故居",
    "author": "方幹",
    "content": [
      "不敢要君征亦起，致君全得似唐虞。讜言昨歎離天聽，新塚今聞入縣圖。琴鎖壞窗風自觸，鶴歸喬木月難呼。",
      "學書弟子何人在，檢點猶逢諫草無。"
    ]
  },
  {
    "volume": 652,
    "sequence": 14,
    "title": "陪李郎中夜宴",
    "author": "方幹",
    "content": [
      "間世星郎夜宴時，丁丁寒漏滴聲稀。琵琶弦促千般語，鸚鵡杯深四散飛。遍請玉容歌白雪，高燒紅蠟照朱衣。",
      "人間有此榮華事，爭遣漁翁戀釣磯。"
    ]
  },
  {
    "volume": 652,
    "sequence": 15,
    "title": "狂寇後上劉尚書",
    "author": "方幹",
    "content": [
      "孫武傾心與萬夫，削平妖孽在斯須。才施偃月行軍令，便見台星逼座隅。獨柱支天寰海正，雄名蓋世古今無。",
      "聖君爭不酬功業，仗下高懸破賊圖。"
    ]
  },
  {
    "volume": 652,
    "sequence": 16,
    "title": "尚書新創敵樓二首",
    "author": "方幹",
    "content": [
      "下馬政成無一事，應須勝地過朝昏。笙歌引出桃花洞，羅繡擁來金穀園。十裏水雲吞半郭，九秋山月入千門。",
      "常聞大廈堪棲息，燕雀心知不敢言。",
      "異境永為歡樂地，歌鐘夜夜複年年。平明旭日生床底，薄暮殘霞落酒邊。雖向檻前窺下界，不知窗裏是中天。",
      "直須分付丹青手，畫出旌幢繞謫仙。"
    ]
  },
  {
    "volume": 652,
    "sequence": 17,
    "title": "贈李郢端公",
    "author": "方幹",
    "content": [
      "非唯孤峭與世絕，吟處斯須能變通。物外搜羅歸大雅，毫端剪削有餘功。山川正氣侵靈府，雪月清輝引思風。",
      "別得人間上升術，丹霄路在五言中。"
    ]
  },
  {
    "volume": 652,
    "sequence": 18,
    "title": "送孫百篇游天臺",
    "author": "方幹",
    "content": [
      "東南雲路落斜行，入樹穿村見赤城。遠近常時皆藥氣，高低無處不泉聲。映岩日向床頭沒，濕燭雲從柱底生。",
      "更有仙花與靈鳥，恐君多半未知名。"
    ]
  },
  {
    "volume": 652,
    "sequence": 19,
    "title": "陸山人畫水",
    "author": "方幹",
    "content": [
      "毫末用功成一水，水源山脈固難尋。逡巡便可見波浪，咫尺不能知淺深。但有片雲生海口，終無明月在潭心。",
      "我來擬學磻溪叟，白首釣璜非陸沈。"
    ]
  },
  {
    "volume": 652,
    "sequence": 20,
    "title": "郭中山居",
    "author": "方幹",
    "content": [
      "莫見一瓢離樹上，猶須四壁在林間。沈吟不寐先聞角，屈曲登高自有山。濺石迸泉聽未足，亞窗紅果臥堪攀。",
      "公卿若便遺名姓，卻與禽魚作往還。"
    ]
  },
  {
    "volume": 652,
    "sequence": 21,
    "title": "雪中寄李知誨判官",
    "author": "方幹",
    "content": [
      "聚散聯翩急複遲，解將華髮兩相欺。雖雲竹重先藏路，卻訝巢傾不損枝。入戶便從風起後，照窗翻似月明時。",
      "此時門巷無行跡，塵滿尊罍誰得知。"
    ]
  },
  {
    "volume": 652,
    "sequence": 22,
    "title": "途中言事寄居遠上人",
    "author": "方幹",
    "content": [
      "舉目時時似故園，鄉心自動向誰言。白雲曉濕寒山寺，紅葉夜飛明月村。震澤風帆歸橘岸，錢塘水府抵城根。",
      "羨師了達無牽束，竹徑生苔掩竹門。"
    ]
  },
  {
    "volume": 652,
    "sequence": 23,
    "title": "雪中寄薛郎中",
    "author": "方幹",
    "content": [
      "野禽未覺巢枝仄，稚子先憂徑竹摧。半夜忽明非月午，前庭旋釋被春催。碎花若入樽中去，清氣應歸筆底來。",
      "深擁紅爐聽仙樂，忍教愁坐畫寒灰。"
    ]
  },
  {
    "volume": 652,
    "sequence": 24,
    "title": "題盛令新亭",
    "author": "方幹",
    "content": [
      "舉目豈知新智慧，存思便是小天臺。偶嘗嘉果求枝去，因問名花寄種來。春物誘才歸健筆，夜歌牽醉入叢杯。",
      "此中難遇逍遙事，計日應為印綬催。"
    ]
  },
  {
    "volume": 652,
    "sequence": 25,
    "title": "贈鄭仁規",
    "author": "方幹",
    "content": [
      "一石雄才獨佔難，應分二鬥借人寰。澄心不出風騷外，落筆全歸教化間。蓮幕未來須更聘，桂枝才去即先攀。",
      "可憐麗句能飛動，荀宋精靈亦厚顏。"
    ]
  },
  {
    "volume": 652,
    "sequence": 26,
    "title": "送縉陵王少府赴舉",
    "author": "方幹",
    "content": [
      "相看不忍盡離觴，五兩牽風速去檣。遠驛新砧應弄月，初程殘角未吹霜。越山直下分吳苑，淮水橫流入楚鄉。",
      "珍重郤家好兄弟，明年祿位在何方。"
    ]
  },
  {
    "volume": 652,
    "sequence": 27,
    "title": "路入剡中作",
    "author": "方幹",
    "content": [
      "截灣沖瀨片帆通，高枕微吟到剡中。掠草並飛憐燕子，停橈獨飲學漁翁。波濤漫撼長潭月，楊柳斜牽一岸風。",
      "便擬乘槎應去得，仙源直恐接星東。"
    ]
  },
  {
    "volume": 652,
    "sequence": 28,
    "title": "東山瀑布",
    "author": "方幹",
    "content": [
      "遙夜看來疑月照，平明失去被雲迷。掛岩遠勢穿松島，擊石殘聲注稻畦。素色噴成三伏雪，餘波流作萬年溪。",
      "不緣真宰能開決，應向前山雜淤泥。"
    ]
  },
  {
    "volume": 652,
    "sequence": 29,
    "title": "水墨松石",
    "author": "方幹",
    "content": [
      "三世精能舉世無，筆端狼藉見功夫。添來勢逸陰崖黑，潑處痕輕灌木枯。垂地寒雲吞大漠，過江春雨入全吳。",
      "蘭堂坐久心彌惑，不道山川是畫圖。"
    ]
  },
  {
    "volume": 652,
    "sequence": 30,
    "title": "獻浙東王大夫二首",
    "author": "方幹",
    "content": [
      "出鎮當時移越俗，致君何日不堯年。到來唯飲長溪水，歸去應將一個錢。吟處美人擎筆硯，行時飛鳥避旌旃。",
      "四方皆是分憂寄，獨有東南戴二天。",
      "王臣夷夏仰清名，領鎮猶為失意行。已見玉璜曾上釣，何愁金鼎不和羹。譽將星月同時朽，身應山河滿數生。",
      "泥滓雲霄至懸闊，漁翁不合見公卿。"
    ]
  },
  {
    "volume": 652,
    "sequence": 31,
    "title": "越州使院竹",
    "author": "方幹",
    "content": [
      "莫見淩風飄粉籜，須知礙石作盤根。細看枝上蟬吟處，猶是筍時蟲蝕痕。月送綠陰斜上砌，露凝寒色濕遮門。",
      "列仙終日逍遙地，鳥雀潛來不敢喧。"
    ]
  },
  {
    "volume": 652,
    "sequence": 32,
    "title": "題贈李校書",
    "author": "方幹",
    "content": [
      "名場失手一年年，月桂嘗聞到手邊。誰道高情偏似鶴，自雲長嘯不如蟬。眾花交豔多成實，深井通潮半雜泉。",
      "卻是偶然行未到，元來有路上寥天。"
    ]
  },
  {
    "volume": 652,
    "sequence": 33,
    "title": "送王侍郎浙東入朝",
    "author": "方幹",
    "content": [
      "自將苦節酬清秩，肯要龐眉一個錢。恩愛已蘇句踐國，程途卻上大羅天。魚池菊島還公署，沙鶴松栽入畫船。",
      "密奏無非經濟術，從容幾刻在爐煙。"
    ]
  },
  {
    "volume": 652,
    "sequence": 34,
    "title": "贈黃處士",
    "author": "方幹",
    "content": [
      "閉戶先生無是非，竹灣松樹藕苗衣。愁吟密雪思難盡，醉倒殘花扶不歸。若出薜蘿迎鶴簡，應拋舴艋別漁磯。",
      "到頭苦節終何益，空改文星作少微。"
    ]
  },
  {
    "volume": 652,
    "sequence": 35,
    "title": "獻王大夫二首",
    "author": "方幹",
    "content": [
      "都緣聲價振皇州，高臥中條不自由。早副急征來鳳沼，常陪內宴醉龍樓。鏘金五字能援筆，釣玉三年信直鉤。",
      "必恐借留終不遂，越人相顧已先愁。",
      "功成猶自更行春，塞路旌旗十裏塵。只用篇章為教化，不知夷夏望陶鈞。金章照耀浮光動，玉面生獰細步勻。",
      "歷任聖朝清峻地，至今依是少年身。"
    ]
  },
  {
    "volume": 652,
    "sequence": 36,
    "title": "贈五牙山人洗修白",
    "author": "方幹",
    "content": [
      "變通唯在片時間，此事全由一粒丹。若取壽長延至易，如嫌地遠縮何難。先生闊別能輕舉，弟子才來學不餐。",
      "篋裏生塵是閑藥，外沾猶可救衰殘。"
    ]
  },
  {
    "volume": 652,
    "sequence": 37,
    "title": "處州獻盧員外",
    "author": "方幹",
    "content": [
      "才下軺車即歲豐，方知盛德與天通。清聲漸出寰瀛外，喜氣全歸教化中。落地遺金終日在，經年滯獄當時空。",
      "直緣後學無功業，不慮文翁不至公。"
    ]
  },
  {
    "volume": 652,
    "sequence": 38,
    "title": "石門瀑布",
    "author": "方幹",
    "content": [
      "奔傾漱石亦噴苔，此是便隨元化來。長片掛岩輕似練，遠聲離洞咽于雷。氣含松桂千枝潤，勢畫雲霞一道開。",
      "直是銀河分派落，兼聞碎滴濺天臺。"
    ]
  },
  {
    "volume": 652,
    "sequence": 39,
    "title": "題仙岩瀑布呈陳明府",
    "author": "方幹",
    "content": [
      "方知激蹙與噴飛，直恐古今同一時。遠壑流來多石脈，寒空撲碎作淩澌。謝公岩上沖雲去，織女星邊落地遲。",
      "聚向山前更誰測，深沉見底是澄漪。"
    ]
  },
  {
    "volume": 652,
    "sequence": 40,
    "title": "贈山陰崔明府",
    "author": "方幹",
    "content": [
      "用心何況兩衙間，退食孜孜亦不閑。壓酒曬書猶檢點，修琴取藥似交關。笙歌入夜舟中月，花木知春縣裏山。",
      "平叔正堪湯餅試，風流不合問年顏。"
    ]
  },
  {
    "volume": 652,
    "sequence": 41,
    "title": "山井",
    "author": "方幹",
    "content": [
      "灩灩濕光淩竹樹，寥寥清氣襲衣襟。不知測穴通潮信，卻訝輕漣動鏡心。夜久即疑星影過，早來猶見石痕深。",
      "轆轤用智終何益，抱甕遺名亦至今。"
    ]
  },
  {
    "volume": 652,
    "sequence": 42,
    "title": "偶作",
    "author": "方幹",
    "content": [
      "直為篇章非動眾，遂令軒蓋不經過。未妨溪上泛漁艇，又為門前張雀羅。夜學事須憑雪照，朝廚爭奈絕煙何。",
      "若於岩洞求倫類，今古疏愚似我多。"
    ]
  },
  {
    "volume": 652,
    "sequence": 43,
    "title": "賊退後贈劉將軍",
    "author": "方幹",
    "content": [
      "非唯吳起與穰苴，今古推排盡不如。白馬知無髀上肉，黃巾泣向箭頭書。二年戰地成桑茗，千里荒榛作比閭。",
      "功業更多身轉貴，佇看幢節引戎車。"
    ]
  },
  {
    "volume": 652,
    "sequence": 44,
    "title": "感時三首",
    "author": "方幹",
    "content": [
      "不覺年華似箭流，朝看春色暮逢秋。正嗟新塚垂青草，便見故交梳白頭。雖道了然皆是夢，應還達者即無愁。",
      "破除生死須齊物，誰向穹蒼問事由。",
      "日烏往返無休息，朝出扶桑暮卻回。夜雨旋驅殘熱去，江風吹送早寒來。才憐飲處飛花片，又見書邊聚雪堆。",
      "莫恃少年欺白首，須臾還被老相催。",
      "世途擾擾複憧憧，真恐華夷事亦同。歲月自消寒暑內，榮枯盡在是非中。今朝猶作青襟子，明日還成白首翁。",
      "堪笑愚夫足紛競，不知流水去無窮。"
    ]
  },
  {
    "volume": 652,
    "sequence": 45,
    "title": "牡丹",
    "author": "方幹",
    "content": [
      "不逢盛暑不沖寒，種子成叢用法難。醉眼若為拋去得，狂心更擬折來看。淩霜烈火吹無豔，裛露陰霞曬不幹。",
      "莫道嬌紅怕風雨，經時猶自未凋殘。"
    ]
  },
  {
    "volume": 652,
    "sequence": 46,
    "title": "贈進士章碣",
    "author": "方幹",
    "content": [
      "織錦雖雲用舊機，抽梭起樣更新奇。何如且破望中葉，未可便攀低處枝。藉地落花春半後，打窗斜雪夜深時。",
      "此時才子吟應苦，吟苦鬼神知不知。"
    ]
  },
  {
    "volume": 652,
    "sequence": 47,
    "title": "與桐廬鄭明府",
    "author": "方幹",
    "content": [
      "字人心苦達神明，何止重門夜不扃。莫道耕田全種秫，兼聞退食亦逢星。映林顧兔停琴望，隔水寒猿駐筆聽。",
      "卻恐南山盡無石，南山有石合為銘。"
    ]
  },
  {
    "volume": 652,
    "sequence": 48,
    "title": "謝王大夫奏表",
    "author": "方幹",
    "content": [
      "非唯言下變榮衰，大海可傾山可移。如剖夜光歸暗室，似驅春氣入寒枝。死灰到底翻騰焰，朽骨隨頭卻長肥。",
      "便殺微躬複何益，生成恩重報無期。"
    ]
  },
  {
    "volume": 652,
    "sequence": 49,
    "title": "送道人歸舊岩",
    "author": "方幹",
    "content": [
      "舊岩終副卻歸期，岩下有人應識師。目睹嬰孩成老叟，手栽松柏有枯枝。前山低校無多地，東海淺于初去時。",
      "若把古今相比類，姓丁仙鶴亦如斯。"
    ]
  },
  {
    "volume": 652,
    "sequence": 50,
    "title": "送錢特卿赴職天臺",
    "author": "方幹",
    "content": [
      "路入仙溪氣象清，垂鞭樹石罅中行。霧昏不見西陵岸，風急先聞瀑布聲。山下縣寮張樂送，海邊津吏棹舟迎。",
      "詩家弟子無多少，唯只于餘別有情。"
    ]
  },
  {
    "volume": 652,
    "sequence": 51,
    "title": "題新竹",
    "author": "方幹",
    "content": [
      "青苔劚破植貞堅，細碧竿排鬱眼鮮。小鳳凰聲吹嫩葉，短蛟龍尾嫋輕煙。節環膩色端勻粉，根拔秋光暗長鞭。",
      "怪得入門肌骨冷，綴風黏月滿庭前。"
    ]
  },
  {
    "volume": 652,
    "sequence": 52,
    "title": "哭王大夫",
    "author": "方幹",
    "content": [
      "俗人皆嫉謝臨川，果中常情□□□。為政舊規方利國，降生直性已歸天。峴亭惋咽知無極，渭曲馨香莫計年。",
      "從此心喪應畢世，忍看墳草讀殘篇。"
    ]
  },
  {
    "volume": 652,
    "sequence": 53,
    "title": "贈幹素上人",
    "author": "方幹",
    "content": [
      "苦用貞心傳弟子，即應低眼看公卿。水中明月無蹤跡，風裏浮雲可計程。庭際孤松隨鶴立，窗間清磬學蟬鳴。",
      "料師多劫長如此，豈算前生與後生。"
    ]
  },
  {
    "volume": 652,
    "sequence": 54,
    "title": "題應天寺上方兼呈謙上人",
    "author": "方幹",
    "content": [
      "中天坐臥見人寰，峭石垂藤不易攀。晴卷風雷歸故壑，夜和猿鳥鎖寒山。勢橫綠野蒼茫外，影落平湖瀲灩間。",
      "師在西岩最高處，路尋之字見禪關。"
    ]
  },
  {
    "volume": 652,
    "sequence": 55,
    "title": "題法華寺絕頂禪家壁",
    "author": "方幹",
    "content": [
      "蒼翠岧嶢逼窅冥，下方雷雨上方晴。飛流便向砌邊掛，片月影從窗外行。馴鹿不知誰結侶，野禽都是自呼名。",
      "只應禪者無來去，坐看千山白髮生。"
    ]
  },
  {
    "volume": 652,
    "sequence": 56,
    "title": "春日",
    "author": "方幹",
    "content": [
      "春去春來似有期，日高添睡是歸時。雖將細雨催蘆筍，卻用東風染柳絲。重霧已應吞海色，輕霜猶自剉花枝。",
      "此時野客因花醉，醉臥花間應不知。"
    ]
  },
  {
    "volume": 652,
    "sequence": 57,
    "title": "上越州楊嚴中丞",
    "author": "方幹",
    "content": [
      "連枝棣萼世無雙，未秉鴻鈞擁大邦。折桂早聞推獨步，分憂暫輟過重江。晴尋鳳沼雲中樹，思繞稽山枕上窗。",
      "試把十年辛苦志，問津求拜碧油幢。"
    ]
  },
  {
    "volume": 652,
    "sequence": 58,
    "title": "月",
    "author": "方幹",
    "content": [
      "桂輪秋半出東方，巢鵲驚飛夜未央。海上風雲搖皓影，空中露氣濕流光。斜臨戶牖通宵燭，回照階墀到曉霜。",
      "庾亮恃才高更逸，方聞墨翰已成章。"
    ]
  },
  {
    "volume": 652,
    "sequence": 59,
    "title": "早春",
    "author": "方幹",
    "content": [
      "運行元化不參差，四極中華共一時。正氣才隨灰律變，殘寒便被柳條欺。冰融大澤朝陽覺，草綠陳根夜雨知。",
      "不信風光疾於箭，年來年去變霜髭。"
    ]
  },
  {
    "volume": 652,
    "sequence": 60,
    "title": "對花",
    "author": "方幹",
    "content": [
      "清曉入花如步障，戀花行步步遲遲。含風欲綻中心朵，似火應燒外面枝。野客須拚終日醉，流鶯自有來年期。",
      "使君坐處笙歌合，便是列仙身不知。"
    ]
  },
  {
    "volume": 652,
    "sequence": 61,
    "title": "除夜",
    "author": "方幹",
    "content": [
      "玉漏斯須即達晨，四時吹轉任風輪。寒燈短燼方燒臘，畫角殘聲已報春。明日便為經歲客，昨朝猶是少年人。",
      "新正定數隨年減，浮世惟應百遍新。"
    ]
  },
  {
    "volume": 652,
    "sequence": 62,
    "title": "題松江驛",
    "author": "方幹",
    "content": [
      "便向中流出太陽，兼疑大岸逼浮桑。門前白道通丹闕，浪裏青山占幾鄉。帆勢落斜依浦漵，鐘聲斷續在滄茫。",
      "古今悉不知天意，偏把雲霞媚一方。"
    ]
  },
  {
    "volume": 652,
    "sequence": 63,
    "title": "思桐廬舊居便送鑒上人",
    "author": "方幹",
    "content": [
      "莫道東南路不賒，思歸一步是天涯。林中夜半雙台月，洲上春深九裏花。綠樹繞村含細雨，寒潮背郭卷平沙。",
      "聞師卻到鄉中去，為我殷勤謝酒家。"
    ]
  },
  {
    "volume": 652,
    "sequence": 64,
    "title": "送僧歸日本",
    "author": "方幹",
    "content": [
      "四極雖雲共二儀，晦明前後即難知。西方尚在星辰下，東域已過寅卯時。大海浪中分國界，扶桑樹底是天涯。",
      "滿帆若有歸風便，到岸猶須隔歲期。"
    ]
  },
  {
    "volume": 652,
    "sequence": 65,
    "title": "甯國寺",
    "author": "方幹",
    "content": [
      "深僻孤高無四鄰，白雲明月自相親。海中日出山先曉，世上寒輕穀未春。窗逼野溪聞唳鶴，林通村徑見樵人。",
      "此時惟有雷居士，不厭籃輿去住頻。"
    ]
  }
]