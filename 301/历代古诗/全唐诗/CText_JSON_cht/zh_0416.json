[
  {
    "volume": 416,
    "sequence": 1,
    "title": "酬樂天春寄微之",
    "author": "元稹",
    "content": [
      "鸚心明黠雀幽蒙，何事相將盡入籠。君避海鯨驚浪裏，我隨巴蟒瘴煙中。千山塞路音書絕，兩地知春曆日同。",
      "一樹梅花數升酒，醉尋江岸哭東風。"
    ]
  },
  {
    "volume": 416,
    "sequence": 2,
    "title": "酬樂天舟泊夜讀微之詩",
    "author": "元稹",
    "content": [
      "知君暗泊西江岸，讀我閑詩欲到明。",
      "今夜通州還不睡，滿山風雨杜鵑聲。"
    ]
  },
  {
    "volume": 416,
    "sequence": 3,
    "title": "酬樂天武關南見微之題山石榴花詩",
    "author": "元稹",
    "content": [
      "比因酬贈為花時，不為君行不復知。",
      "又更幾年還共到，滿牆塵土兩篇詩。"
    ]
  },
  {
    "volume": 416,
    "sequence": 4,
    "title": "酬樂天見寄",
    "author": "元稹",
    "content": [
      "三千裏外巴蛇穴，四十年來司馬官。瘴色滿身治不盡，瘡痕刮骨洗應難。常甘人向衰容薄，獨訝君將舊眼看。",
      "前日詩中高蓋字，至今唇舌遍長安。"
    ]
  },
  {
    "volume": 416,
    "sequence": 5,
    "title": "酬樂天得稹所寄紵絲布白輕庸製成衣服以詩報之",
    "author": "元稹",
    "content": [
      "湓城萬里隔巴庸，紵薄綈輕共一封。腰帶定知今瘦小，衣衫難作遠裁縫。唯愁書到炎涼變，忽見詩來意緒濃。",
      "春草綠茸雲色白，想君騎馬好儀容。"
    ]
  },
  {
    "volume": 416,
    "sequence": 6,
    "title": "和樂天尋郭道士不遇",
    "author": "元稹",
    "content": [
      "昔年我見杯中渡，今日人言鶴上逢。兩虎定隨千歲鹿，雙林添作幾株松。方瞳應是新燒藥，短腳知緣舊施舂。",
      "為僧時先有腳疾。欲請僧繇遠相畫，苦愁頻變本形容。"
    ]
  },
  {
    "volume": 416,
    "sequence": 7,
    "title": "酬樂天寄生衣",
    "author": "元稹",
    "content": [
      "秋茅處處流痎瘧，夜鳥聲聲哭瘴雲。",
      "羸骨不勝纖細物，欲將文服卻還君。"
    ]
  },
  {
    "volume": 416,
    "sequence": 8,
    "title": "酬樂天得微之詩知通州事因成四首",
    "author": "元稹",
    "content": [
      "茅簷屋舍竹籬州，虎怕偏蹄蛇兩頭。暗蠱有時迷酒影，浮塵向日似波流。沙含水弩多傷骨，田仰畬刀少用牛。",
      "知得共君相見否，近來魂夢轉悠悠。",
      "平地才應一頃餘，閣欄都大似巢居。入衙官吏聲疑鳥，下峽舟船腹似魚。市井無錢論尺丈，田疇付火罷耘鋤。",
      "此中愁殺須甘分，惟惜平生舊著書。",
      "哭鳥晝飛人少見，倀魂夜嘯虎行多。滿身沙虱無防處，獨腳山魈不奈何。甘受鬼神侵骨髓，常憂岐路處風波。",
      "南歌未有東西分，敢唱淪浪一字歌。",
      "荒蕪滿院不能鋤，甑有塵埃圃乏蔬。定覺身將囚一種，未知生共死何如。饑搖困尾喪家狗，熱暴枯鱗失水魚。",
      "苦境萬般君莫問，自憐方寸本來虛。"
    ]
  },
  {
    "volume": 416,
    "sequence": 9,
    "title": "酬樂天聞李尚書拜相以詩見賀",
    "author": "元稹",
    "content": [
      "初因彈劾死東川，又為親情弄化權。百口共經三峽水，一時重上兩漫天。尚書入用雖旬月，司馬銜冤已十年。",
      "若待更遭秋瘴後，便愁平地有重泉。"
    ]
  },
  {
    "volume": 416,
    "sequence": 10,
    "title": "酬樂天歎窮愁見寄",
    "author": "元稹",
    "content": [
      "病煎愁緒轉紛紛，百里何由說向君。老去心情隨日減，遠來書信來年聞。三冬有電連春雨，九月無霜盡火雲。",
      "並與巴南終歲熱，四時誰道各平分。"
    ]
  },
  {
    "volume": 416,
    "sequence": 11,
    "title": "酬樂天三月三日見寄",
    "author": "元稹",
    "content": [
      "當年此日花前醉，今日花前病裏銷。",
      "獨倚破簾閑悵望，可憐虛度好春朝。"
    ]
  },
  {
    "volume": 416,
    "sequence": 12,
    "title": "酬樂天歎損傷見寄",
    "author": "元稹",
    "content": [
      "前途何在轉茫茫，漸老那能不自傷。病為怕風多睡月，起因花藥暫扶床。函關氣索迷真侶，峽水波翻礙故鄉。",
      "唯有秋來兩行淚，對君新贈遠詩章。"
    ]
  },
  {
    "volume": 416,
    "sequence": 13,
    "title": "瘴塞",
    "author": "元稹",
    "content": [
      "瘴塞巴山哭鳥悲，紅妝少婦斂啼眉。",
      "殷勤奉藥來相勸，雲是前年欲病時。"
    ]
  },
  {
    "volume": 416,
    "sequence": 14,
    "title": "紅荊",
    "author": "元稹",
    "content": [
      "庭中栽得紅荊樹，十月花開不待春。",
      "直到孩提盡驚怪，一家同是北來人。"
    ]
  },
  {
    "volume": 416,
    "sequence": 15,
    "title": "黃草峽聽柔之琴二首",
    "author": "元稹",
    "content": [
      "胡笳夜奏塞聲寒，是我鄉音聽漸難。",
      "料得小來辛苦學，又因知向峽中彈。",
      "別鶴淒清覺露寒，離聲漸咽命雛難。",
      "憐君伴我涪州宿，猶有心情徹夜彈。"
    ]
  },
  {
    "volume": 416,
    "sequence": 16,
    "title": "書劍",
    "author": "元稹",
    "content": [
      "渝工劍刃皆歐冶，巴吏書蹤盡子雲。",
      "唯我心知有來處，泊船黃草夜思君。"
    ]
  },
  {
    "volume": 416,
    "sequence": 17,
    "title": "內狀詩寄楊、白二員外",
    "author": "元稹",
    "content": [
      "天門暗辟玉琤鍧，晝送中樞曉禁清。彤管內人書細膩，金奩禦印篆分明。沖街不避將軍令，跋敕兼題宰相名。",
      "南省郎官誰待詔，與君將向世間行。"
    ]
  },
  {
    "volume": 416,
    "sequence": 18,
    "title": "別毅郎",
    "author": "元稹",
    "content": [
      "爾爺只為一杯酒，此別那知死與生。",
      "兒有何辜才七歲，亦教兒作瘴江行。",
      "愛惜爾爺唯有我，我今憔悴望何人。",
      "傷心自比籠中鶴，翦盡翅翎愁到身。"
    ]
  },
  {
    "volume": 416,
    "sequence": 19,
    "title": "自責",
    "author": "元稹",
    "content": [
      "犀帶金魚束紫袍，不能將命報分毫。",
      "他時得見牛常侍，為爾君前捧佩刀。"
    ]
  },
  {
    "volume": 416,
    "sequence": 20,
    "title": "送公度之福建",
    "author": "元稹",
    "content": [
      "棠陰猶在建溪磯，此去那論是與非。",
      "若見白頭須盡敬，恐曾江岸識胡威。"
    ]
  },
  {
    "volume": 416,
    "sequence": 21,
    "title": "喜五兄自泗州至",
    "author": "元稹",
    "content": [
      "眼中三十年來淚，一望南雲一度垂。",
      "慚愧臨淮李常侍，遠教形影暫相隨。"
    ]
  },
  {
    "volume": 416,
    "sequence": 22,
    "title": "杏花",
    "author": "元稹",
    "content": [
      "常年出入右銀台，每怪春光例早回。",
      "慚愧杏園行在景，同州園裏也先開。"
    ]
  },
  {
    "volume": 416,
    "sequence": 23,
    "title": "第三歲日詠春風，憑楊員外寄長安柳",
    "author": "元稹",
    "content": [
      "三日春風已有情，拂人頭面稍憐輕。",
      "殷勤為報長安柳，莫惜枝條動軟聲。"
    ]
  },
  {
    "volume": 416,
    "sequence": 24,
    "title": "贈別楊員外巨源",
    "author": "元稹",
    "content": [
      "憶昔西河縣下時，青山憔悴宦名卑。揄揚陶令緣求酒，結托蕭娘只在詩。朱紫衣裳浮世重，蒼黃歲序長年悲。",
      "白頭後會知何日，一盞煩君不用辭。"
    ]
  },
  {
    "volume": 416,
    "sequence": 25,
    "title": "寄樂天二首",
    "author": "元稹",
    "content": [
      "榮辱升沉影與身，世情誰是舊雷陳。唯應鮑叔猶憐我，自保曾參不殺人。山入白樓沙苑暮，潮生滄海野塘春。",
      "老逢佳景唯惆悵，兩地各傷何限神。",
      "論才賦命不相干，鳳有文章雉有冠。羸骨欲銷猶被刻，瘡痕未沒又遭彈。劍頭已折藏須蓋，丁字雖剛屈莫難。",
      "休學州前羅刹石，一生身敵海波瀾。"
    ]
  },
  {
    "volume": 416,
    "sequence": 26,
    "title": "聽妻彈別鶴操",
    "author": "元稹",
    "content": [
      "別鶴聲聲怨夜弦，聞君此奏欲潸然。",
      "商瞿五十知無子，更付琴書與仲宣。"
    ]
  },
  {
    "volume": 416,
    "sequence": 27,
    "title": "和王侍郎酬廣宣上人觀放榜後相賀",
    "author": "元稹",
    "content": [
      "渥窪徒自有權奇，伯樂書名世始知。競走牆前希得俊，高懸日下表無私。都中紙貴流傳後，海外金填姓字時。",
      "珍重劉繇因首薦，為君送和碧雲詩。"
    ]
  }
]