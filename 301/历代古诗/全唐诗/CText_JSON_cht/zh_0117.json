[
  {
    "volume": 117,
    "sequence": 1,
    "title": "清溪泛舟",
    "author": "張旭",
    "content": [
      "旅人倚征棹，薄暮起勞歌。笑攬清溪月，清輝不厭多。"
    ]
  },
  {
    "volume": 117,
    "sequence": 2,
    "title": "桃花溪",
    "author": "張旭",
    "content": [
      "隱隱飛橋隔野煙，石磯西畔問漁船。",
      "桃花盡日隨流水，洞在清溪何處邊。"
    ]
  },
  {
    "volume": 117,
    "sequence": 3,
    "title": "山行留客",
    "author": "張旭",
    "content": [
      "山光物態弄春輝，莫為輕陰便擬歸。",
      "縱使晴明無雨色，入雲深處亦沾衣。"
    ]
  },
  {
    "volume": 117,
    "sequence": 4,
    "title": "春遊值雨",
    "author": "張旭",
    "content": [
      "欲尋軒檻列清尊，江上煙雲向晚昏。",
      "須倩東風吹散雨，明朝卻待入華園。"
    ]
  },
  {
    "volume": 117,
    "sequence": 5,
    "title": "春草",
    "author": "張旭",
    "content": [
      "春草青青萬里餘，邊城落日見離居。",
      "情知海上三年別，不寄雲間一紙書。"
    ]
  },
  {
    "volume": 117,
    "sequence": 6,
    "title": "柳",
    "author": "張旭",
    "content": [
      "濯濯煙條拂地垂，城邊樓畔結春思。",
      "請君細看風流意，未減靈和殿裏時。"
    ]
  },
  {
    "volume": 117,
    "sequence": 7,
    "title": "南山",
    "author": "賀朝",
    "content": [
      "湖北雨初晴，湖南山盡見。岩岩石帆影，如得海風便。",
      "仙穴茅山峰，彩雲時一見。邀君共探此，異籙殘幾卷。"
    ]
  },
  {
    "volume": 117,
    "sequence": 8,
    "title": "孤興",
    "author": "賀朝",
    "content": [
      "晴日暖珠箔，夭桃色正新。紅粉青鏡中，娟娟可憐嚬。",
      "君子在遐險，蕙心誰見珍。羅幕空掩晝，玉顏靜移春。",
      "江瑟語幽獨，再三情未申。黃鵠千里翅，芳音遲所因。"
    ]
  },
  {
    "volume": 117,
    "sequence": 9,
    "title": "從軍行",
    "author": "賀朝",
    "content": [
      "朔胡乘月寇邊城，軍書插羽刺中京。天子金壇拜飛將，單于玉塞振佳兵。騎射先鳴推任俠，龍韜決勝佇時英。",
      "聞有河湟客，愔愔理帷帟。常山啟霸圖，汜水先天策，銜珠浴鐵向桑幹，釁旗膏劍指烏丸。鳴雞已報關山曉，來雁遙傳沙塞寒。直為甘心從苦節，隴頭流水鳴嗚咽。",
      "邊樹蕭蕭不覺春，天山漠漠長飛雪。魚麗陣接塞雲平，雁翼營通海月明。始看晉幕飛鵝入，旋聞齊壘啼烏聲。",
      "自從一戍燕支山，春光幾度晉陽關。金河未轉青絲騎，玉箸應啼紅粉顏。鴻歸燕相續，池邊芳草綠。",
      "已見氛清細柳營，莫更春歌落梅曲。烽沉灶減靜邊亭，海晏山空肅已寧。行望鳳京旋凱捷，重來麟閣畫丹青。"
    ]
  },
  {
    "volume": 117,
    "sequence": 10,
    "title": "賦得遊人久不歸",
    "author": "賀朝",
    "content": [
      "鄉關眇天末，引領悵懷歸。羈旅久淫滯，物色屢芳菲。",
      "稍覺出意盡，行看蓬鬢稀。如何千裏外，佇立沾裳衣。"
    ]
  },
  {
    "volume": 117,
    "sequence": 11,
    "title": "宿香山閣",
    "author": "賀朝",
    "content": [
      "暝上春山閣，梯雲宿半空。軒窗閉潮海，枕席拂煙虹。",
      "朱網防棲鴿，紗燈護夕蟲。一聞雞唱曉，已見日曈曈。"
    ]
  },
  {
    "volume": 117,
    "sequence": 12,
    "title": "贈酒店胡姬",
    "author": "賀朝",
    "content": [
      "胡姬春酒店，弦管夜鏘鏘。紅l1鋪新月，貂裘坐薄霜。",
      "玉盤初鱠鯉，金鼎正烹羊。上客無勞散，聽歌樂世娘。"
    ]
  },
  {
    "volume": 117,
    "sequence": 13,
    "title": "賦得春鶯送友人二首",
    "author": "賀朝",
    "content": [
      "翅掩飛鶯舞，啼惱婕妤悲。料取金閨意，因君問所思。",
      "流鶯拂繡羽，二月上林期。待雪銷金禁，銜花向玉墀。"
    ]
  },
  {
    "volume": 117,
    "sequence": 14,
    "title": "三日綠潭篇",
    "author": "萬齊融",
    "content": [
      "春潭滉漾接隋宮，宮闕連延潭水東。蘋苔嫩色涵波綠，桃李新花照底紅。垂菱布藻如妝鏡，麗日晴天相照映。",
      "素影沉沉對蝶飛，金沙礫礫窺魚泳。佳人祓禊賞韶年，傾國傾城並可憐。拾翠總來芳樹下，踏青爭繞綠潭邊。",
      "公子王孫恣遊玩，沙陽水曲情無厭。禽浮似挹羽觴杯，鱗躍疑投水心劍。金鞍玉勒騁輕肥，落絮紅塵擁路飛。",
      "綠水殘霞催席散，畫樓初月待人歸。"
    ]
  },
  {
    "volume": 117,
    "sequence": 15,
    "title": "仗劍行",
    "author": "萬齊融",
    "content": [
      "昨夜星官動紫微，今年天子用武威。登車一呼風雷動，遙震陰山撼巍巍。胡驕子，當見旄頭蝕應死。",
      "願騎單馬仗天威，挼取長繩縛虜歸。仗劍遙叱路傍子，匈奴頭血濺君衣。"
    ]
  },
  {
    "volume": 117,
    "sequence": 16,
    "title": "贈別江頭",
    "author": "萬齊融",
    "content": [
      "東南飛鳥處，言是故鄉天。江上風花晚，君行定幾千。",
      "計程頻破月，數別屢開年。明歲潯陽水，相思寄採蓮。"
    ]
  },
  {
    "volume": 117,
    "sequence": 17,
    "title": "送陳七還廣陵",
    "author": "萬齊融",
    "content": [
      "風流誰代子，雖有舊無雙。歡酒言相送，愁弦意不降。",
      "落花馥河道，垂楊拂水窗。海潮與春夢，朝夕廣陵江。"
    ]
  },
  {
    "volume": 117,
    "sequence": 18,
    "title": "游春",
    "author": "邢巨",
    "content": [
      "海岳三峰古，春皇二月寒。綠潭漁子釣，紅樹美人攀。",
      "弱蔓環沙嶼，飛花點石關。溪山遊未厭，琴酌弄晴灣。"
    ]
  },
  {
    "volume": 117,
    "sequence": 19,
    "title": "游宣州琴溪同武平一作",
    "author": "邢巨",
    "content": [
      "靈溪非人跡，仙意素所秉。鱗嶺森翠微，澄潭照秋景。"
    ]
  },
  {
    "volume": 117,
    "sequence": 20,
    "title": "春江花月夜",
    "author": "張若虛",
    "content": [
      "春江潮水連海平，海上明月共潮生。灩灩隨波千萬里，何處春江無月明。江流宛轉繞芳甸，月照花林皆似霰。",
      "空裏流霜不覺飛，汀上白沙看不見。江天一色無纖塵，皎皎空中孤月輪。江畔何人初見月，江月何年初照人。",
      "人生代代無窮已，江月年年只相似。不知江月待何人，但見長江送流水。白雲一片去悠悠，青楓浦上不勝愁。",
      "誰家今夜扁舟子，何處相思明月樓。可憐樓上月裴回，應照離人妝鏡臺。玉戶簾中卷不去，擣衣砧上拂還來。",
      "此時相望不相聞，願逐月華流照君。鴻雁長飛光不度，魚龍潛躍水成文。昨夜閑潭夢落花，可憐春半不還家。",
      "江水流春去欲盡，江潭落月複西斜。斜月沉沉藏海霧，碣石瀟湘無限路。不知乘月幾人歸，落月搖情滿江樹。"
    ]
  },
  {
    "volume": 117,
    "sequence": 21,
    "title": "代答閨夢還",
    "author": "張若虛",
    "content": [
      "關塞年華早，樓臺別望違。試衫著暖氣，開鏡覓春暉。",
      "燕入窺羅幕，蜂來上畫衣。情催桃李豔，心寄管弦飛。",
      "妝洗朝相待，風花暝不歸。夢魂何處入，寂寂掩重扉。"
    ]
  },
  {
    "volume": 117,
    "sequence": 22,
    "title": "洪州客舍寄柳博士芳",
    "author": "薛業",
    "content": [
      "去年燕巢主人屋，今年花發路傍枝。年年為客不到舍，舊國存亡那得知。胡塵一起亂天下，何處春風無別離。"
    ]
  },
  {
    "volume": 117,
    "sequence": 23,
    "title": "晚秋贈張折沖此公事制舉",
    "author": "薛業",
    "content": [
      "都尉今無事，時清但閉關。夜霜戎馬瘦，秋草射堂閑。",
      "位以穿楊得，名因折桂還。馮唐真不遇，歎息鬢毛斑。"
    ]
  }
]