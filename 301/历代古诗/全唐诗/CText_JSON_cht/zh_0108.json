[
  {
    "volume": 108,
    "sequence": 1,
    "title": "奉和聖制送張說上集賢學士賜宴",
    "author": "李元紘",
    "content": [
      "碩儒延鳳沼，金馬被鴻私。饌玉趨丹禁，箋花降紫墀。",
      "銜恩傾旨酒，鼓舞詠康時。暫覯群書緝，逾昭盛業丕。",
      "接筵欣有命，搦管愧無詞。自驚一何幸，太陽還及葵。"
    ]
  },
  {
    "volume": 108,
    "sequence": 2,
    "title": "綠墀怨",
    "author": "李元紘",
    "content": [
      "征馬噪金珂，嫖姚向北河。綠苔行跡少，紅粉淚痕多。",
      "寶屋粘花絮，銀箏覆網羅。別君如昨日，青海雁頻過。"
    ]
  },
  {
    "volume": 108,
    "sequence": 3,
    "title": "相思怨",
    "author": "李元紘",
    "content": [
      "望月思氛氳，朱衾懶更熏。春生翡翠帳，花點石榴裙。",
      "燕語時驚妾，鶯啼轉憶君。交河一萬里，仍隔數重雲。"
    ]
  },
  {
    "volume": 108,
    "sequence": 4,
    "title": "奉和聖制送張說上集賢學士賜宴",
    "author": "裴漼",
    "content": [
      "問道圖書盛，尊儒禮教興。石渠因學廣，金殿為賢升。",
      "日月恩光照，風雲寵命膺。謀謨言可範，舟楫事斯憑。",
      "宴喜明時洽，光輝湛露凝。大哉堯作主，天下頌歌稱。"
    ]
  },
  {
    "volume": 108,
    "sequence": 5,
    "title": "奉和禦制旋師喜捷",
    "author": "裴漼",
    "content": [
      "殊類驕無長，王師示有征。中軍才受律，妖寇已亡精。",
      "斬虜還遮塞，綏降更築城。從來攻必克，天策振奇兵。"
    ]
  },
  {
    "volume": 108,
    "sequence": 6,
    "title": "奉和禦制平胡",
    "author": "裴漼",
    "content": [
      "玄漠聖恩通，由來書軌同。忽聞窺月滿，相聚寇雲中。",
      "廟略占黃氣，神兵出絳宮。將軍行逐虜，使者亦和戎。",
      "一舉轒轀滅，再麾沙漠空。直將威禁暴，非用武為雄。",
      "飲至明軍禮，酬勳錫武功。干戈還載戢，文德在唐風。"
    ]
  },
  {
    "volume": 108,
    "sequence": 7,
    "title": "奉和聖制龍池篇",
    "author": "裴漼",
    "content": [
      "乾坤啟聖吐龍泉，泉水年年勝一年。始看魚躍方成海，即睹飛龍利在天。洲渚遙將銀漢接，樓臺直與紫微連。",
      "休氣榮光恒不散，懸知此地是神仙。"
    ]
  },
  {
    "volume": 108,
    "sequence": 8,
    "title": "奉和聖制送張說上集賢學士賜宴",
    "author": "劉升",
    "content": [
      "圖書應明主，策府宴嘉賓。台曜臨東壁，幹光自北辰。",
      "網羅窮象系，述作究天人。聖酒千鐘洽，仙廚百味陳。",
      "成山徒可仰，涉海詎知津。幸逢文教盛，還睹頌聲新。"
    ]
  },
  {
    "volume": 108,
    "sequence": 9,
    "title": "奉和聖制送張說上集賢學士賜宴",
    "author": "蕭嵩",
    "content": [
      "帝曰簡才能，旌賢在股肱。文章禮一變，禮樂道逾弘。",
      "芸閣英華入，賓門鵷鷺登。恩筵過所望，聖澤實超恒。",
      "夏葉開紅藥，餘花發紫藤。微臣亦何幸，叨此預文朋。"
    ]
  },
  {
    "volume": 108,
    "sequence": 10,
    "title": "奉和御製左丞相說右丞相璟太子少傅乾曜同日上官命宴都堂賜詩",
    "author": "蕭嵩",
    "content": [
      "審官思共理，多士屬惟唐。曆選台庭舊，來熙帝業昌。",
      "入朝師百辟，論道協三光。垂拱咨元老，親賢輔少陽。",
      "登庸崇禮送，寵德耀宸章。禦酒飛觴洽，仙闈雅樂張。",
      "荷恩思有報，陳力愧無良。願罄公忠節，同心奉我皇。"
    ]
  },
  {
    "volume": 108,
    "sequence": 11,
    "title": "奉和聖制送張說上集賢學士賜宴",
    "author": "韋抗",
    "content": [
      "廣庭臨璧沼，多士侍金閨。英宰文儒葉，明君日月齊。",
      "集賢光首拜，改殿發新題。早夏初移律，餘花尚拂溪。",
      "壺觴接雲上，經術引關西。聖德鴻名遠，將陪玉檢泥。"
    ]
  },
  {
    "volume": 108,
    "sequence": 12,
    "title": "奉和聖制送張說上集賢學士賜宴",
    "author": "李暠",
    "content": [
      "偃武堯風接，崇文漢道恢。集賢更內殿，清選自中台。",
      "佐命留侯業，詞華博物才。天廚千品降，禦酒百壺催。",
      "鵷鷺方成列，神仙喜暫陪。複欣同拜首，叨此頌良哉。"
    ]
  },
  {
    "volume": 108,
    "sequence": 13,
    "title": "奉和聖制送張說上集賢學士賜宴",
    "author": "韋述",
    "content": [
      "修文中禁啟，改字令名加。台座征人傑，書坊應國華。",
      "賦詩開廣宴，賜酒酌流霞。雲散明金闕，池開照玉沙。",
      "掖垣留宿鳥，溫樹落餘花。謬此天光及，銜恩醉日斜。"
    ]
  },
  {
    "volume": 108,
    "sequence": 14,
    "title": "晚渡伊水",
    "author": "韋述",
    "content": [
      "悠悠涉伊水，伊水清見石。是時春向深，兩岸草如積。",
      "迢遞望洲嶼，逶迤亙津陌。新樹落疏紅，遙原上深碧。",
      "回瞻洛陽苑，遽有長山隔。煙霧猶辨家，風塵已為客。",
      "登陟多異趣，往來見行役。雲起早已昏，鳥飛日將夕。",
      "光陰逝不借，超然慕疇昔。遠遊亦何為，歸來存竹帛。"
    ]
  },
  {
    "volume": 108,
    "sequence": 15,
    "title": "春日山莊",
    "author": "韋述",
    "content": [
      "初歲開韶月，田家喜載陽。晚晴搖水態，遲景蕩山光。",
      "浦淨漁舟遠，花飛樵路香。自然成野趣，都使俗情忘。"
    ]
  },
  {
    "volume": 108,
    "sequence": 16,
    "title": "廣陵送別宋員外佐越鄭舍人還京",
    "author": "韋述",
    "content": [
      "朱紱臨秦望，皇華赴洛橋。文章南渡越，書奏北歸朝。",
      "樹入江雲盡，城銜海月遙。秋風將客思，川上晚蕭蕭。"
    ]
  },
  {
    "volume": 108,
    "sequence": 17,
    "title": "奉和聖制送張說上集賢學士賜宴",
    "author": "陸堅",
    "content": [
      "聖主崇文教，層霄降德音。尊賢澤既厚，式宴寵逾深。",
      "複有夔龍相，良哉簡帝心。得人惟邁昔，多士諒推今。",
      "書殿榮光滿，儒門喜氣臨。顧惟誠濫吹，徒此接衣簪。"
    ]
  },
  {
    "volume": 108,
    "sequence": 18,
    "title": "句",
    "author": "陸堅",
    "content": [
      "風移覃土宇，雲上浹群臣。"
    ]
  },
  {
    "volume": 108,
    "sequence": 19,
    "title": "奉和聖制送張說上集賢學士賜宴",
    "author": "程行諶",
    "content": [
      "聖主崇文化，鏘鏘得盛才。相因歸夢立，殿以集賢開。",
      "象系微言闡，詩書至道該。堯尊承帝澤，禹膳自天來。",
      "禮洽歡逾長，風恬暑更回。國朝將舜頌，同是一康哉。"
    ]
  },
  {
    "volume": 108,
    "sequence": 20,
    "title": "奉和聖制送張說上集賢學士賜宴",
    "author": "褚琇",
    "content": [
      "講習延東觀，趨陪盛北宮。惟師恢帝則，敷教葉天工。",
      "宣室恩嘗異，金華禮更崇。洞門清永日，華綬接微風。",
      "萐降堯廚翠，榴開舜酒紅。文思光萬宇，高議待升中。"
    ]
  },
  {
    "volume": 108,
    "sequence": 21,
    "title": "奉和御製左丞相說右丞相璟太子少傅乾曜同日上官命都堂賜詩",
    "author": "裴光庭",
    "content": [
      "樂賢聞往誥，褒德偶茲辰。端揆升元老，師謀擇累仁。",
      "紫庭崇讓畢，粉署禮容陳。既荷恩榮舊，俱承寵命新。",
      "天文懸瑞色，聖酒泛華茵。雜遝喧簫鼓，歡娛洽搢紳。",
      "掖垣招近侍，虛薄廁清塵。共保堅貞節，常期雨露均。"
    ]
  },
  {
    "volume": 108,
    "sequence": 22,
    "title": "奉和聖製左丞相說右丞相璟太子少傅乾曜同日上官命宴都堂賜詩",
    "author": "宇文融",
    "content": [
      "申甫生周日，宣慈舉舜年。何如偶昌運，比德邁前賢。",
      "寵獲元良密，榮瞻端揆遷。職優三事老，位在百僚先。",
      "北極回宸渥，南宮飾禦筵。飛文瑤劄降，賜酒玉杯傳。",
      "謬列台衡重，俱承雨露偏。誓將同竭力，相與郊塵涓。"
    ]
  },
  {
    "volume": 108,
    "sequence": 23,
    "title": "奉和聖制同二相已下群官樂遊園宴",
    "author": "崔沔",
    "content": [
      "五日酺才畢，千年樂未央。複承天所賜，終宴國之陽。",
      "地勝春逾好，恩深樂更張。落花飛廣座，垂柳拂行觴。",
      "庶尹陪三史，諸侯具萬方。酒酣同抃躍，歌舞詠時康。"
    ]
  },
  {
    "volume": 108,
    "sequence": 24,
    "title": "奉和聖制同二相已下群臣樂遊園宴",
    "author": "崔尚",
    "content": [
      "春日照長安，皇恩寵庶官。合錢承罷宴，賜帛複追歡。",
      "供帳憑高列，城池入迥寬。花催相國醉，鳥和樂人彈。",
      "北闕雲中見，南山樹杪看。樂遊宜締賞，舞詠惜將闌。"
    ]
  },
  {
    "volume": 108,
    "sequence": 25,
    "title": "奉和聖制同二相以下群官樂遊園宴",
    "author": "胡皓",
    "content": [
      "五酺終宴集，三錫又歡娛。仙阜崇高異，神州眺覽殊。",
      "南山臨皓雪，北闕對明珠。廣座鵷鴻滿，昌庭駟馬趨。",
      "綺羅含草樹，絲竹吐郊衢。銜杯不能罷，歌舞樂唐虞。"
    ]
  },
  {
    "volume": 108,
    "sequence": 26,
    "title": "奉和聖制送張尚書巡邊",
    "author": "胡皓",
    "content": [
      "燕公為漢將，武德奉文思。利用經戎莽，英圖葉聖詒。",
      "塞沙制長策，窮石卷搖旗。萬里要相賀，三邊又在茲。",
      "棱威方逐逐，談笑坐怡怡。寵餞紛郊道，充廚竭禦司。",
      "嘗醪企行邁，聽樂罷漣洏。袞旒垂翰墨，纓蕤迭賦詩。",
      "金山無積阻，玉樹有華滋。請迨炎風暮，歸旌候此時。"
    ]
  },
  {
    "volume": 108,
    "sequence": 27,
    "title": "和宋之問寒食題臨江驛",
    "author": "胡皓",
    "content": [
      "聞道山陰會，仍為火忌辰。途中甘棄日，江上苦傷春。",
      "流水翻催淚，寒灰更伴人。丹心終不改，白髮為誰新。"
    ]
  },
  {
    "volume": 108,
    "sequence": 28,
    "title": "出峽",
    "author": "胡皓",
    "content": [
      "巴東三峽盡，曠望九江開。楚塞雲中出，荊門水上來。",
      "魚龍潛嘯雨，鳧雁動成雷。南國秋風晚，客思幾悠哉。"
    ]
  },
  {
    "volume": 108,
    "sequence": 29,
    "title": "同蔡孚起居詠鸚鵡",
    "author": "胡皓",
    "content": [
      "鸚鵡殊姿致，鸞皇得比肩。常尋金殿裏，每話玉階前。",
      "賈誼才方達，揚雄老未遷。能言既有地，何惜為聞天。"
    ]
  },
  {
    "volume": 108,
    "sequence": 30,
    "title": "大漠行",
    "author": "胡皓",
    "content": [
      "單于犯薊壖，虜騎略蕭邊。南山木葉飛下地，北海蓬根亂上天。科鬥連營太原道，魚麗合陣武威川。",
      "三軍遙倚伏，萬里相馳逐。旌旆悠悠靜潮源，鼙鼓喧喧動盧穀。窮徼出幽陵，籲嗟倦寢興。",
      "馬蹄凍溜石，胡毳暖生冰。雲沙泱漭天光閉，河塞陰沉海色凝。崆峒北國誰能托，蕭索邊心常不樂。",
      "近見行人畏白龍，遙聞公主愁黃鶴。陽春半，岐路間；",
      "瑤台苑，玉門關。百花芳樹紅將歇，二月蘭皋綠未還。",
      "陣雲不散魚龍水，雨雪猶飛鴻鵠山。山嶂綿連那可極，路遠辛勤夢顏色。北堂萱草不寄來，東園桃李長相憶。",
      "漢將紛紜攻戰盈，胡寇蕭條幽朔清。韓昌拜節偏知送，鄭吉驅旌坐見迎。火絕煙沉左西極，穀靜山空右北平。",
      "但得將軍能百勝，不須天子築長城。"
    ]
  }
]