[
  {
    "volume": 31,
    "sequence": 1,
    "title": "五郊樂章：黃帝宮音",
    "author": "魏征",
    "content": [
      "黃中正位，含章居貞。既長六律，兼和五聲。",
      "畢陳萬舞，乃薦斯牲。神其下降，永祚休平。"
    ]
  },
  {
    "volume": 31,
    "sequence": 2,
    "title": "五郊樂章：肅和",
    "author": "魏征",
    "content": [
      "眇眇方輿，蒼蒼圜蓋。至哉樞紐，宅中圖大。",
      "氣調四序，風和萬籟。祚我明德，時雍道泰。"
    ]
  },
  {
    "volume": 31,
    "sequence": 3,
    "title": "五郊樂章：雍和",
    "author": "魏征",
    "content": [
      "金懸夕肆，玉俎朝陳。饗薦黃道，芬流紫辰。",
      "乃誠乃敬，載享載禋。崇薦斯在，惟皇是賓。"
    ]
  },
  {
    "volume": 31,
    "sequence": 4,
    "title": "五郊樂章：舒和",
    "author": "魏征",
    "content": [
      "禦征乘宮出郊甸，安歌率舞遞將迎。",
      "自有雲門符帝賞，猶持雷鼓答天成。"
    ]
  },
  {
    "volume": 31,
    "sequence": 5,
    "title": "五郊樂章：青帝角音",
    "author": "魏征",
    "content": [
      "鶴雲旦起，鳥星昏集。律候新風，陽開初蟄。",
      "至德可饗，行潦斯挹。錫以無疆，烝人乃粒。"
    ]
  },
  {
    "volume": 31,
    "sequence": 6,
    "title": "五郊樂章：肅和",
    "author": "魏征",
    "content": [
      "玄鳥司春，蒼龍登歲。節物變柳，光風轉蕙。",
      "瑤席降神，朱弦饗帝。誠備祝嘏，禮殫珪幣。"
    ]
  },
  {
    "volume": 31,
    "sequence": 7,
    "title": "五郊樂章：雍和",
    "author": "魏征",
    "content": [
      "大樂稀音，至誠簡禮。文物棣棣，聲名濟濟。",
      "六變有成，三登無體。乃眷豐絜，恩覃愷悌。"
    ]
  },
  {
    "volume": 31,
    "sequence": 8,
    "title": "五郊樂章：舒和",
    "author": "魏征",
    "content": [
      "笙歌鑰舞屬年韶，鷺鼓鳧鐘展時豫。",
      "調露初迎綺春節，承雲遽踐蒼霄馭。"
    ]
  },
  {
    "volume": 31,
    "sequence": 9,
    "title": "五郊樂章：赤帝征音",
    "author": "魏征",
    "content": [
      "青陽告謝，朱明戒序。咸長是祈，敬陳椒醑。",
      "博碩斯薦，笙鏞備舉。庶盡肅恭，非馨稷黍。"
    ]
  },
  {
    "volume": 31,
    "sequence": 10,
    "title": "五郊樂章：肅和",
    "author": "魏征",
    "content": [
      "離位克明，火中宵見。峰雲暮起，景風晨扇。",
      "木槿初榮，含桃可薦。芬馥百品，鏗鏘三變。"
    ]
  },
  {
    "volume": 31,
    "sequence": 11,
    "title": "五郊樂章：雍和",
    "author": "魏征",
    "content": [
      "昭昭丹陸，帟帟炎方。禮陳牲幣，樂備篪簧。",
      "瓊羞溢俎，玉z0浮觴。恭惟正直，歆此馨香。"
    ]
  },
  {
    "volume": 31,
    "sequence": 12,
    "title": "五郊樂章：舒和",
    "author": "魏征",
    "content": [
      "千里溫風飄降羽，十枝炎景媵朱幹。",
      "陳觴薦俎歌三獻，拊石摐金會七盤。"
    ]
  },
  {
    "volume": 31,
    "sequence": 13,
    "title": "五郊樂章：白帝商音",
    "author": "魏征",
    "content": [
      "白藏應節，天高氣清。歲功既阜，庶類收成。",
      "萬方靜謐，九土和平。馨香是薦，受祚聰明。"
    ]
  },
  {
    "volume": 31,
    "sequence": 14,
    "title": "五郊樂章：肅和",
    "author": "魏征",
    "content": [
      "金行在節，素靈居正。氣肅霜嚴，林凋草勁。",
      "豺祭隼擊，潦收川鏡。九谷已登，萬箱流詠。"
    ]
  },
  {
    "volume": 31,
    "sequence": 15,
    "title": "五郊樂章：雍和",
    "author": "魏征",
    "content": [
      "律應西成，氣躔南呂。珪幣咸列，笙竽備舉。",
      "苾苾蘭羞，芬芬桂醑。式資宴貺，用調霜序。"
    ]
  },
  {
    "volume": 31,
    "sequence": 16,
    "title": "五郊樂章：舒和",
    "author": "魏征",
    "content": [
      "璿儀氣爽驚緹鑰，玉呂灰飛含素商。",
      "鳴鞞奏管芳羞薦，會舞安歌葆眊揚。"
    ]
  },
  {
    "volume": 31,
    "sequence": 17,
    "title": "五郊樂章：黑帝羽音",
    "author": "魏征",
    "content": [
      "嚴冬季月，星回風厲。享祀報功，方祚來歲。"
    ]
  },
  {
    "volume": 31,
    "sequence": 18,
    "title": "五郊樂章：肅和",
    "author": "魏征",
    "content": [
      "律周玉管，星回金度。次極陽烏，紀窮陰兔。",
      "火林散雪，陽泉凝冱。八蠟已登，三農息務。"
    ]
  },
  {
    "volume": 31,
    "sequence": 19,
    "title": "五郊樂章：雍和",
    "author": "魏征",
    "content": [
      "陽月斯紀，應鐘在候。載絜牲牷，爰登俎豆。",
      "既高既遠，無聲無臭。靜言格思，惟神保佑。"
    ]
  },
  {
    "volume": 31,
    "sequence": 20,
    "title": "五郊樂章：舒和",
    "author": "魏征",
    "content": [
      "執鑰持羽初終曲，朱幹玉戚始分行。",
      "七德九功咸已暢，明靈降福具穰穰。"
    ]
  },
  {
    "volume": 31,
    "sequence": 21,
    "title": "享太廟樂章：永和",
    "author": "魏征",
    "content": [
      "于穆烈祖，弘此丕基。永言配命，子孫保之。",
      "百神既洽，萬國在茲。是用孝享，神其格思。"
    ]
  },
  {
    "volume": 31,
    "sequence": 22,
    "title": "享太廟樂章：肅和",
    "author": "魏征",
    "content": [
      "大哉至德，允茲明聖。格於上下，聿遵誠敬。",
      "嘉樂斯登，鳴球以詠。神其降止，式隆景命。"
    ]
  },
  {
    "volume": 31,
    "sequence": 23,
    "title": "享太廟樂章：雍和",
    "author": "魏征",
    "content": [
      "崇茲享祀，誠敬兼至。樂以感靈，禮以昭事。",
      "粢盛咸絜，牲牷孔備。永言孝思，庶幾不匱。"
    ]
  },
  {
    "volume": 31,
    "sequence": 24,
    "title": "享太廟樂章：長髮舞",
    "author": "魏征",
    "content": [
      "浚哲惟唐，長髮其祥。帝命斯佑，王業克昌。",
      "配天載德，就日重光。本枝百代，申錫無疆。"
    ]
  },
  {
    "volume": 31,
    "sequence": 25,
    "title": "享太廟樂章：大基舞",
    "author": "魏征",
    "content": [
      "猗與祖業，皇矣帝先。剪商德厚，封唐慶延。",
      "在姬猶稷，方晉逾宣。基我鼎運，於斯萬年。"
    ]
  },
  {
    "volume": 31,
    "sequence": 26,
    "title": "享太廟樂章：大成舞",
    "author": "魏征",
    "content": [
      "周穆王季，晉美帝文。明明盛德，穆穆齊芬。",
      "藏用四履，屈道參分。鏗鏘鐘石，載紀鴻勳。"
    ]
  },
  {
    "volume": 31,
    "sequence": 27,
    "title": "享太廟樂章：大明舞",
    "author": "魏征",
    "content": [
      "五紀更運，三正遞升。勳華既沒，禹湯勃興。神武命代，靈眷是膺。望雲彰德，察緯告征。上紐天維，下安地軸。",
      "征師涿野，萬國咸服。偃伯靈台，九官允穆。殊域委贐，懷生介福。大禮既飾，大樂已和。黑章擾囿，赤字浮河。",
      "功宣載籍，德被詠歌。克昌厥後，百祿是荷。"
    ]
  },
  {
    "volume": 31,
    "sequence": 28,
    "title": "享太廟樂章：壽和",
    "author": "魏征",
    "content": [
      "八音斯奏，三獻畢陳。寶祚惟永，暉光日新。"
    ]
  },
  {
    "volume": 31,
    "sequence": 29,
    "title": "享太廟樂章：舒和",
    "author": "魏征",
    "content": [
      "聖敬通神光七廟，靈心薦祚和萬方。",
      "嚴禋克配鴻基遠，明德惟馨鳳曆昌。"
    ]
  },
  {
    "volume": 31,
    "sequence": 30,
    "title": "享太廟樂章：雍和",
    "author": "魏征",
    "content": [
      "于穆清廟，聿修嚴祀。四縣載陳，三獻斯止。",
      "籩豆撤薦，人祇介祉。神惟格思，錫祚不已。"
    ]
  },
  {
    "volume": 31,
    "sequence": 31,
    "title": "享太廟樂章：永和",
    "author": "魏征",
    "content": [
      "肅肅清祀，烝烝孝思。薦享昭備，虔恭在茲。",
      "雍歌撤俎，祝嘏陳辭。用光武志，永固鴻基。"
    ]
  },
  {
    "volume": 31,
    "sequence": 32,
    "title": "賦西漢",
    "author": "魏征",
    "content": [
      "受降臨軹道，爭長趣鴻門。驅傳渭橋上，觀兵細柳屯。",
      "夜宴經柏谷，朝游出杜原。終藉叔孫禮，方知皇帝尊。"
    ]
  },
  {
    "volume": 31,
    "sequence": 33,
    "title": "暮秋言懷",
    "author": "魏征",
    "content": [
      "首夏別京輔，杪秋滯三河。沉沉蓬萊閣，日夕鄉思多。",
      "霜剪涼階蕙，風捎幽渚荷。歲芳坐淪歇，感此式微歌。"
    ]
  },
  {
    "volume": 31,
    "sequence": 34,
    "title": "述懷",
    "author": "魏征",
    "content": [
      "中原初逐鹿，投筆事戎軒。縱橫計不就，慷慨志猶存。",
      "杖策謁天子，驅馬出關門。請纓系南粵，憑軾下東藩。",
      "郁紆陟高岫，出沒望平原。古木鳴寒鳥，空山啼夜猿。",
      "既傷千里目，還驚九折魂。豈不憚艱險，深懷國士恩。",
      "季布無二諾，侯嬴重一言。人生感意氣，功名誰複論。"
    ]
  },
  {
    "volume": 31,
    "sequence": 35,
    "title": "奉和正日臨朝應詔",
    "author": "魏征",
    "content": [
      "百靈侍軒後，萬國會塗山。豈如今睿哲，邁古獨光前。",
      "聲教溢四海，朝宗引百川。鏘洋鳴玉佩，灼爍耀金蟬。",
      "淑景輝雕輦，高旌揚翠煙。庭實超王會，廣樂盛鈞天。",
      "既欣東日戶，複詠南風篇。願奉光華慶，從斯億萬年。"
    ]
  }
]