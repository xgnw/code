[
  {
    "volume": 827,
    "sequence": 1,
    "title": "循吏曲上王使君",
    "author": "貫休",
    "content": [
      "需宿需宿，炳爛光合。蒸蒸婺民，鐘此多福。自東自西，自南自北。伊飛伊走，乳乳良牧。和氣無形，春光自成。",
      "大信不信，貽厥無朕。需女需女，爾亦須語。使君為理，玄風震古。需女需女，爾亦須語。我願喙長三千里，枕著玉階奏明主。"
    ]
  },
  {
    "volume": 827,
    "sequence": 2,
    "title": "古鏡詞",
    "author": "貫休",
    "content": [
      "我有一面鏡，新磨似秋月。上唯金膏香，下狀驪龍窟。",
      "等閒不欲開，醜者多不悅。或問幾千年，軒轅手中物。"
    ]
  },
  {
    "volume": 827,
    "sequence": 3,
    "title": "懷張為、周樸",
    "author": "貫休",
    "content": [
      "張週二夫子，詩好人太癖。更不過嶺來，如今頭盡白。",
      "人傳禹力不到處，河聲流向西。又到處即閉戶，逢君方展眉。不知是不是，若是即大奇。我又聞二公，心與人不同，一生常在寂寞中。有時狂吟入僧宅，錦囊鳥啼荔枝紅。有時冥搜海山腦，珊瑚枝動日杲杲。",
      "聖君在上知不知，赤面濁醪許多好。"
    ]
  },
  {
    "volume": 827,
    "sequence": 4,
    "title": "題弘顗三藏院",
    "author": "貫休",
    "content": [
      "儀清態淡雕瓊瑰，捲簾瀟灑無塵埃。嶽茶如乳庭花開，信心弟子時時來。灌頂壇嚴伸pg塞，三十年功苦拘束。",
      "梵僧夢裏授微言，雪嶺白牛力深得。水精一索香一爐，紅蓮花舌生醍醐。初聽喉音寶樓閣，如聞魔王宮殿拉金瓦落。次聽妙音大隨求，更覺人間萬事深悠悠。四音俱作清且柔，愛河濁浪卻倒流。卻倒流兮無處去，碧海含空日初曙。"
    ]
  },
  {
    "volume": 827,
    "sequence": 5,
    "title": "古意代友人投所知",
    "author": "貫休",
    "content": [
      "青松雖有花，有花不如無。貧井泉雖清，且無金轆轤。",
      "客從遠方來，遺我古銅鏡。掛之玉堂上，如對軒轅聖。",
      "天龍睡坤腹，土蝕金鬣綠。因知燕趙佳人顏似玉，不得此鏡終不。"
    ]
  },
  {
    "volume": 827,
    "sequence": 6,
    "title": "聞知己入翰林",
    "author": "貫休",
    "content": [
      "天驥頭似鳥，倏忽四天下。南金色如椹，入火不見火。",
      "吾交二名士，遽立于帝左。鳳姿既出世，天意囑在我。",
      "奇哉子淵頌，無可無不可。"
    ]
  },
  {
    "volume": 827,
    "sequence": 7,
    "title": "上裴大夫二首",
    "author": "貫休",
    "content": [
      "我有一端綺，花彩鸞鳳群。佳人金錯刀，何以裁此文。",
      "我有白雲琴，樸斫天地精。俚耳不使聞，慮同眾樂聽。",
      "指指法仙法，聲聲聖人聲。一彈四時和，再彈中古清。",
      "庭前梧桐枝，颯颯南風生。還希師曠懷，見我心不輕。"
    ]
  },
  {
    "volume": 827,
    "sequence": 8,
    "title": "上劉商州",
    "author": "貫休",
    "content": [
      "周邵籲噓氣，結為禎祥雲。客從遠方來，持此將贈君。",
      "時命偶不謬，授館終南東。愔愔良吏師，不寐如老農。",
      "丘軻文之天，代天有餘功。代天複代天，後稷何所從。"
    ]
  },
  {
    "volume": 827,
    "sequence": 9,
    "title": "閒居擬齊梁四首",
    "author": "貫休",
    "content": [
      "夜雨山草滋，爽籟生古木。閑吟竹仙偈，清于嚼金玉。",
      "蟋蟀啼壞牆，苟免悲局促。道人優曇花，迢迢遠山綠。",
      "果熟無低枝，芳香入屏帷。故人久不來，萱草何離離。",
      "苦吟齋貌減，更被杉風吹。獨賴湖上翁，時為烹露葵。",
      "紅藕映嘉魴，澄池照孤坐。池痕放文彩，雨氣增慵墮。",
      "山翁寄術藥，幸得秋病可。終召十七人，雲中備香火。",
      "清氣生滄洲，殘雲落林藪。放鶴久不歸，不知更歸否。",
      "支策到江湄，江皋木葉飛。自憐為客遠，還如鵲繞枝。",
      "南枝複北枝，玉露沾毛衣。"
    ]
  },
  {
    "volume": 827,
    "sequence": 10,
    "title": "塞上曲二首",
    "author": "貫休",
    "content": [
      "錦袷胡兒黑如漆，騎羊上冰如箭疾。蒲萄酒白雕臘紅，苜蓿根甜沙鼠出。單于右臂何須斷，天子昭昭本如日。",
      "一握黳髯一握絲，須知只為平戎術。",
      "去年轉鬥陰山腳，生得單于卻放卻。今年深入于不毛，胡兵拔帳遺弓刀。男兒須展平生志，為國輸忠合天地。",
      "甲穿雖即失黃金，劍缺猶能生紫氣。塞草萋萋兵士苦，胡虜如今勿胡虜。封侯十萬始無心，玉關凱入君看取。"
    ]
  },
  {
    "volume": 827,
    "sequence": 11,
    "title": "擬齊梁體寄馮使君三首",
    "author": "貫休",
    "content": [
      "庭鳥多好音，相呼灌木中。竹房更何有，還如鳥巢空。",
      "賴逢富人侯，真東晉謝公。煌煌發令姿，珂佩鳴丁冬。",
      "故山有深霞，未如旌旗紅。慚非衛霍松，何以當清風。",
      "露益蟬聲長，蕙蘭垂紫帶。清吟待明月，孤雲忽為蓋。",
      "伊余石林人，本是燒畬輩。頻接謝公棋，輸多未曾賽。",
      "大道貴無心，聖賢為始慕。秋空共澄潔，美玉同貞素。",
      "偉哉桐江守，雌黃出金口。為文能廢興，談道弭空有。",
      "雪林槁枯者，坐石聽亦久。還疑紫磨身，成居靈運後。"
    ]
  },
  {
    "volume": 827,
    "sequence": 12,
    "title": "書匡山老僧庵",
    "author": "貫休",
    "content": [
      "筼簹紅實好鳥語，銀髯瘦僧貌如祖。香煙濛濛衣上聚，冥心縹緲入鐵圄。白麏作夢枕藤屨，東峰山媼貢瓜乳。"
    ]
  },
  {
    "volume": 827,
    "sequence": 13,
    "title": "讀顧況歌行",
    "author": "貫休",
    "content": [
      "雪泥露金冰滴瓦，楓檉火著僧留坐。忽睹逋翁一軸歌，始覺詩魔辜負我。花飛飛，雪霏霏，三珠樹曉珠累累。",
      "妖狐爬出西子骨，雷車拶破織女機。憶昔鄱陽寺中見一碣，逋翁詞兮逋翁劄。庾翼未伏王右軍，李白不知誰擬殺。",
      "別，別，若非仙眼應難別。不可說，不可說，離亂亂離應打折。"
    ]
  },
  {
    "volume": 827,
    "sequence": 14,
    "title": "冬末病中作二首",
    "author": "貫休",
    "content": [
      "冬風吹草木，亦吹我病根。故人久不來，冷落如丘園。",
      "聃龍與摩詰，籲歎非不聞。顧惟年少時，未合多憂勤。",
      "風鐘遠孤枕，雪水流凍痕。空餘微妙心，期空靜者論。",
      "胸中有一物，旅拒複攻擊。向下還上來，唯疑是肺石。",
      "山童頑且小，用之複何益。教洗煮茶鐺，雪團打鄰壁。",
      "宛轉無好姿，裴回更何適。庭前早梅樹，坐見花盡碧。",
      "屋老多鼠窠，窗卑露山脊。近來胸中物，已似輸藥力。",
      "微吟複微吟，依稀似莊舄。"
    ]
  },
  {
    "volume": 827,
    "sequence": 15,
    "title": "遇葉進士",
    "author": "貫休",
    "content": [
      "文章擬真宰，儀冠冷如璧。山寺偶相逢，眼青勝山色。",
      "氣隆多慷慨，語澹無他力。金繩殘果落，竹閣涼雨滴。",
      "自愧龍鍾人，見此沖天翼。"
    ]
  },
  {
    "volume": 827,
    "sequence": 16,
    "title": "寄杜使君",
    "author": "貫休",
    "content": [
      "清辰卷珠簾，盥漱香滿室。杉松經雪後，別有精彩出。",
      "琅函芙蓉書，開之向階日。好鳥常解來，孤雲偶相失。",
      "有時作章句，氣概還鮮逸。茫茫世情世，誰人愛真實。",
      "清高慕玄度，宴默攀道一。殘磬隔風林，微陽解冰筆。",
      "亦知休明代，諒無經濟術。門前九個峰，終擬為文乞。"
    ]
  },
  {
    "volume": 827,
    "sequence": 17,
    "title": "寄高員外",
    "author": "貫休",
    "content": [
      "冷冽蒼黃風似劈，雪骨冰筋滿瑤席。庭松流汙相抵吃，霜絮重裘火無力。孤峰地爐燒白櫪，龐眉道者應相憶。",
      "倏忽維陽歲雲暮，寂寥不覺成章句。惟應將寄蕊珠宮，禪刹雲深一來否。"
    ]
  },
  {
    "volume": 827,
    "sequence": 18,
    "title": "書陳處士屋壁二首",
    "author": "貫休",
    "content": [
      "有叟傲堯日，發白肌膚紅。妻子亦讀書，種蘭清溪東。",
      "白雲有奇色，紫桂含天風。即應迎鶴書，肯羨于洞洪。",
      "高步前山前，高歌北山北。數載賣甘橙，山貲近雲足。",
      "新詩不將出，往往僧乞得。唯雲李太白，亦是偷桃賊。",
      "吟狂鬼神走，酒釅天地黑。青芻生階除，擷之束成束。"
    ]
  },
  {
    "volume": 827,
    "sequence": 19,
    "title": "對月作",
    "author": "貫休",
    "content": [
      "今人看此月，古人看此月。如何古人心，難向今人說。",
      "古人求祿以及親，及親如之何？忠孝為朱輪。",
      "今人求祿唯庇身，庇身如之何？惡木多斜文。",
      "斜文複斜文，顛窒何紛紛。"
    ]
  },
  {
    "volume": 827,
    "sequence": 20,
    "title": "山茶花",
    "author": "貫休",
    "content": [
      "風裁日染開仙囿，百花色死猩血謬。",
      "今朝一朵墮階前，應有看人怨孫秀。"
    ]
  },
  {
    "volume": 827,
    "sequence": 21,
    "title": "上孫使君",
    "author": "貫休",
    "content": [
      "聖主得賢臣，天地方交泰。恭惟岳精粹，多出於昭代。",
      "君侯握文鏡，獨立塵埃外。王演俗容儀，崔陵小風概。",
      "馨香擁蘭雪，峻秀高嵩岱。嵇松領歲寒，莊劍無礱淬。",
      "威棱玉霜直，匠石金槌大。詩穿明月珠，道拍安期背。",
      "中興鸞鳳集，直道風雲會。萬卷似無書，三山如曆塊。",
      "德乎天所縱，清矣誰堪對。有法在朝端，無塵到冠蓋。",
      "具瞻從密勿，旦夕調鼎鼐。為君整衢尊，為君戢蕃塞。",
      "豈知吾後意，憂此毗陵最。親手賜彤弓，蒼生是繄賴。",
      "下車鄰寇散，是物冰壺內。龔遂愛廉平，次公太繁碎。",
      "袴襦砧動地，父母歌闤闠。□雪鎖戈鋋，非煙繞旌旆。",
      "寧思子產冰，肯羨任棠薤。忽如春再來，不獨天重戴。",
      "昂藏海嶠鶴，冷碧仙庭檜。物物動和氣，家家有新態。",
      "芙蓉開帟幕，錦帳無纖壒。鼓角穿凍雲，恩波動耕耒。",
      "奸回改精魄，禮教書紳帶。必於堯舜日，還似房杜輩。",
      "野人有章句，格力亦慷慨。若不入丘門，世間更誰愛。"
    ]
  },
  {
    "volume": 827,
    "sequence": 22,
    "title": "哭靈一上人",
    "author": "貫休",
    "content": [
      "一公何不在，空有遠公名。共說岑山路，今時不可行。",
      "舊房松更老，新塔草初生。經論傳緇侶，文章遍墨卿。",
      "禪林枝幹折，法宇棟樑傾。誰俊修僧史，應知傳已成。"
    ]
  },
  {
    "volume": 827,
    "sequence": 23,
    "title": "行路難",
    "author": "貫休",
    "content": [
      "君不見山高海深人不測，古往今來轉青碧。",
      "淺近輕浮莫與交，地卑只解生荊棘。誰道黃金如糞土，張耳陳餘斷消息。行路難，行路難，君自看。",
      "不會當時作天地，剛有多般愚與智。到頭還用真宰心，何如上下皆清氣。大道冥冥不知處，那堪頓得羲和轡。",
      "義不義兮仁不仁，擬學長生更容易。負心為壚複為火，緣木求魚應且止。君不見燒金煉石古帝王，鬼火熒熒白楊裏。",
      "君不見道傍廢井生古木，本是驕奢貴人屋。",
      "幾度美人照影來，素綆銀瓶濯纖玉。雲飛雨散今如此，繡闥雕甍作荒穀。沸渭笙歌君莫誇，不應常是西家哭。",
      "休說遺編行者幾，至竟終須合天理。敗他成此亦何功，蘇張終作多言鬼。行路難，行路難，不在羊腸裏。",
      "九有茫茫共堯日，浪死虛生亦非一。清淨玄音竟不聞，花眼酒腸暗如漆。或偶因片言隻字登第光二親，又不能獻可替否航要津。口譚羲軒與周孔，履行不及屠沽人。行路難，行路難，日暮途遠空悲歎。",
      "君不見道傍樹有寄生枝，青青鬱鬱同榮衰。",
      "無情之物尚如此，為人不及還堪悲。父歸墳兮未朝夕，已分黃金爭田宅。高堂老母頭似霜，心作數支淚常滴。",
      "我聞忽如負芒刺，不獨為君空歎息。古人尺布猶可縫，潯陽義犬令人憶。寄言世上為人子，孝義團圓莫如此。",
      "若如此，不遄死兮更何俟。"
    ]
  },
  {
    "volume": 827,
    "sequence": 24,
    "title": "泊秋江",
    "author": "貫休",
    "content": [
      "岸如洞庭山似剡，船漾清溪涼勝簟。",
      "月白風高不得眠，枯葦叢邊釣師魘。"
    ]
  },
  {
    "volume": 827,
    "sequence": 25,
    "title": "嘲商客",
    "author": "貫休",
    "content": [
      "葦蕭蕭，風摵摵，落日江頭何處客。",
      "斜倚帆檣不喚人，五湖浪向心中白。"
    ]
  },
  {
    "volume": 827,
    "sequence": 26,
    "title": "寄王滌",
    "author": "貫休",
    "content": [
      "梅月多開戶，衣裳潤欲滴。寂寥雖無形，不是小讎敵。",
      "地虛草木壯，雨白桃李赤。永日無人來，庭花苦狼藉。",
      "吟高好鳥覷，風靜茶煙直。唯思萊子來，衣拖五般色。"
    ]
  },
  {
    "volume": 827,
    "sequence": 27,
    "title": "上馮使君五首",
    "author": "貫休",
    "content": [
      "撐船碧江上，春日何遲遲。汀花最深處，拾得鴛鴦兒。",
      "漁父無憂苦，水仙亦何別。眠在綠葦邊，不知釣筒發。",
      "樵叟無憂苦，地仙亦何別。茆屋岸花中，弄孫頭似雪。",
      "扣舷得新詩，茶煮桃花水。n5々數片帆，去去殊未已。",
      "仁政無不及，乳獺將子行。誰家苦竹林，中有讀書聲。"
    ]
  },
  {
    "volume": 827,
    "sequence": 28,
    "title": "擬君子有所思二首",
    "author": "貫休",
    "content": [
      "我愛正考甫，思賢作商頌。我愛揚子雲，理亂皆如鳳。",
      "振衣中夜起，露花香旖旎。撲碎驪龍明月珠，敲出鳳凰五色髓。陋卷蕭蕭風析析，緬想斯人勝珪璧。",
      "寂寥千載不相逢，無限區區盡虛擲。君不見沈約道，佳人不在茲，春光為誰惜。",
      "安得龍猛筆，點石為黃金。散為酷吏家，使無貪殘心。",
      "甘棠密葉成翠幄，款鳳不來天地塞。所以傾國傾城人，如今如今不可得。"
    ]
  },
  {
    "volume": 827,
    "sequence": 29,
    "title": "古塞下曲四首",
    "author": "貫休",
    "content": [
      "古塞腥膻地，胡兵聚如蠅。寒雕中髇石，落在黃河冰。",
      "蒼茫邏逤城，枿枿賊氣興。鑄金禱秋穹，還擬相憑陵。",
      "戰骨踐成塵，飛入征人目。黃雲忽變黑，戰鬼作陣哭。",
      "陰風吼大漠，火號出不得。誰為天子前，唱此邊城曲。",
      "日向平沙出，還向平沙沒。飛蓬落軍營，驚雕去天末。",
      "帝鄉青樓倚霄漢，歌吹掀天對花月。豈知塞上望鄉人，日日雙眸滴清血。",
      "狼煙在陣雲，匈奴愛輕敵。領兵不知數，牛羊複吞磧。",
      "嚴冬大河枯，嫖姚去深擊。戰血染黃沙，風吹映天赤。"
    ]
  },
  {
    "volume": 827,
    "sequence": 30,
    "title": "鼓腹曲",
    "author": "貫休",
    "content": [
      "我昔不幸兮遭百罹，蒼蒼留我兮到好時。",
      "耳聞鐘鼓兮生豐肌，白髮卻黑兮自不知。東鄰老人好吹笛，倉囤峨峨穀多赤。餅紅蝦兮析麋臘，有酒如濁醯兮呼我吃。",
      "往往醉倒潢洿之水邊兮人盡識，孰雲六五帝兮四三皇。",
      "如夔如龍兮如龔黃，吾不知此之言兮是何之言兮。"
    ]
  },
  {
    "volume": 827,
    "sequence": 31,
    "title": "經曠禪師院",
    "author": "貫休",
    "content": [
      "吾師楞伽山中人，氣岸古淡僧麒麟。曹溪老兄一與語，金玉聲利，泥棄唾委。兀兀如頑雲，驪珠兮固難價其價，靈芝兮何以根其根。真貌枯槁言樸略，衲衣爛黑燒嶽痕。",
      "憶昔十四五年前苦寒節，禮師問師楞伽月。",
      "此時師握玉麈尾，報我卻雲非日月，一敲粉碎狂性歇。",
      "庭松無韻冷撼骨，搔窗擦簷數枝雪。邇來流浪于吳越，一片閑雲空皎潔。再來尋師已蟬蛻，薝蔔枝枯醴泉竭。",
      "水檀香火遺影在，甘露松枝月中折。寶師往日真隱心，今日不能墮雙血。"
    ]
  },
  {
    "volume": 827,
    "sequence": 32,
    "title": "邊上作三首",
    "author": "貫休",
    "content": [
      "山無綠兮水無清，風既毒兮沙亦腥。",
      "胡兒走馬疾飛鳥，聯翩射落雲中聲。",
      "陣雲忽向沙中起，探得胡兵過遼水。",
      "堪嗟護塞征戍兒，未戰已疑身是鬼。",
      "見說青塚穴，中有白野狐。時時出沙磧，向東而號呼。",
      "號呼複號呼，畫師圖得無。"
    ]
  },
  {
    "volume": 827,
    "sequence": 33,
    "title": "送張拾遺赴施州司戶",
    "author": "貫休",
    "content": [
      "道之大道古太古，二字為名爭莽鹵。社稷安危在直言，須曆堯階撾諫鼓。恭聞吾皇至聖深無比，推席卻幾聽至理。",
      "一言偶未合堯聰，賈生須看湘江水。",
      "君不見頃者百官排闥赴延英，陽城不死存令名。",
      "又不見仲尼遙奇司馬子，佩玉垂紳合如此。",
      "公乎公乎施之掾，江上春風喜相見。畏天之命複行行，芙蓉為衣勝絁絹。好音入耳應非久，三峽聞猿莫回首。",
      "且啜千年羹，醉巴酒。"
    ]
  },
  {
    "volume": 827,
    "sequence": 34,
    "title": "書倪氏屋壁三首",
    "author": "貫休",
    "content": [
      "茶烹綠乳花映簾，撐沙苦筍銀纖纖。",
      "窗中山色青翠粘，主人于我情無厭。",
      "白桑紅椹鶯咽咽，面揉玉塵餅挑雪。",
      "將為數日已一月，主人于我特地切。",
      "水嬌草媚掩山路，睡槎鴛鴦如畫作。",
      "春光靄靄忽已暮，主人剛地不放去。"
    ]
  },
  {
    "volume": 827,
    "sequence": 35,
    "title": "續姚梁公坐右銘",
    "author": "貫休",
    "content": [
      "善為爾諸身，行為爾性命。禍福必可轉，莫愨言前定。",
      "見人之得，如己之得，則美無不克。見人之失，如己之失，是亨貞吉。反此之徒，天鬼必誅。福先禍始，好殺滅紀，不得不止。守謙寡欲，善善惡惡，不得不作。無見貴熱，諂走蹩躠。無輕賤微，上下相依。古聖著書，矻矻孳孳。",
      "忠孝信行，越食逾衣。生天地間，未或非假。身危彩虹，景速奔馬。胡不自強，將升玉堂。胡為自墜，言虛行偽。",
      "豔殃爾壽須戒，酒腐爾腸須畏。勵志須至，撲滿必破。",
      "非莫非於飾非，過莫過於文過。及物陰功，子孫必封。",
      "無恃文學，是司奇薄。患隨不忍，害逐無足。一此一彼，諧宮合征。親仁下問，立節求己。惡木之陰匪陰，盜泉之水匪水。世孚草草，能生幾幾。直須如冰如玉，種桃種李。嫉人之惡，酬恩報義。忽己之慢，成人之美。",
      "毋擔虛譽，無背至理。恬和愻暢，沖融終始。",
      "天人之行，盡此而已。丁甯丁甯，戴發含齒。"
    ]
  },
  {
    "volume": 827,
    "sequence": 36,
    "title": "上盧少卿覓千文",
    "author": "貫休",
    "content": [
      "荊山有美玉，含華尚炳爛。堪為聖君璽，堪為聖君案。",
      "草木潤不凋，煙霞覆不散。野人到山下，仰視星辰畔。",
      "倘或如栗黃，保之上霄漢。"
    ]
  },
  {
    "volume": 827,
    "sequence": 37,
    "title": "謝盧少卿惠千文",
    "author": "貫休",
    "content": [
      "廬山有石鏡，高倚無塵垢。晝景分煙蘿，夜魄侵星斗。",
      "苞含物象列，搜照魚龍吼。寄謝天地間，毫端皆我有。"
    ]
  }
]