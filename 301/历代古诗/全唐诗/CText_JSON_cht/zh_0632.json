[
  {
    "volume": 632,
    "sequence": 1,
    "title": "塞上",
    "author": "司空圖",
    "content": [
      "萬里隋城在，三邊虜氣衰。沙填孤障角，燒斷故關碑。",
      "馬色經寒慘，雕聲帶晚悲。將軍正閒暇，留客換歌辭。"
    ]
  },
  {
    "volume": 632,
    "sequence": 2,
    "title": "寄永嘉崔道融",
    "author": "司空圖",
    "content": [
      "旅寓雖難定，乘閑是勝遊。碧雲蕭寺霽，紅樹謝村秋。",
      "戍鼓和潮暗，船燈照島幽。詩家多滯此，風景似相留。"
    ]
  },
  {
    "volume": 632,
    "sequence": 3,
    "title": "下方",
    "author": "司空圖",
    "content": [
      "三十年來往，中間京洛塵。倦行今白首，歸臥已清神。",
      "坡暖冬抽筍，松涼夏健人。更慚征詔起，避世跡非真。"
    ]
  },
  {
    "volume": 632,
    "sequence": 4,
    "title": "華下",
    "author": "司空圖",
    "content": [
      "日炙旱雲裂，迸為千道血。天地沸一鑊，竟自烹妖孽。",
      "堯湯遇災數，災數還中輟。何事奸與邪，古來難撲滅。"
    ]
  },
  {
    "volume": 632,
    "sequence": 5,
    "title": "僧舍貽友",
    "author": "司空圖",
    "content": [
      "笑破人間事，吾徒莫自欺。解吟僧亦俗，愛舞鶴終卑。",
      "竹上題幽夢，溪邊約敵棋。舊山歸有阻，不是故遲遲。"
    ]
  },
  {
    "volume": 632,
    "sequence": 6,
    "title": "下方",
    "author": "司空圖",
    "content": [
      "昏旦松軒下，怡然對一瓢。雨微吟思足，花落夢無聊。",
      "細事當棋遣，衰容喜鏡饒。溪僧有深趣，書至又相邀。"
    ]
  },
  {
    "volume": 632,
    "sequence": 7,
    "title": "華下送文浦",
    "author": "司空圖",
    "content": [
      "郊居謝名利，何事最相親。漸與論詩久，皆知得句新。",
      "川明虹照雨，樹密鳥沖人。應念從今去，還來嶽下頻。"
    ]
  },
  {
    "volume": 632,
    "sequence": 8,
    "title": "自誡",
    "author": "司空圖",
    "content": [
      "我祖銘座右，嘉謀貽厥孫。勤此苟不怠，令名日可存。",
      "媒衒士所恥，慈儉道所尊。松柏豈不茂，桃李亦自繁。",
      "眾人皆察察，而我獨昏昏。取訓於老氏，大辯欲訥言。"
    ]
  },
  {
    "volume": 632,
    "sequence": 9,
    "title": "效陳拾遺子昂感遇二首",
    "author": "司空圖",
    "content": [
      "高燕飛何捷，啄害恣群雛。人豈玩其暴，華軒容爾居。",
      "強欺自天稟，剛吐信吾徒。乃知不平者，矯世道終孤。",
      "陽和含煦潤，卉木競紛華。當為眾所悅，私已汝何誇。",
      "北裏秘穠豔，東園鎖名花。豪奪乃常理，笑君徒咄嗟。"
    ]
  },
  {
    "volume": 632,
    "sequence": 10,
    "title": "效陳拾遺子昂",
    "author": "司空圖",
    "content": [
      "醜婦競簪花，花多映愈醜。鄰女恃其姿，掇之不盈手。",
      "量已苟自私，招損乃誰咎。寵祿既非安，于吾竟何有。"
    ]
  },
  {
    "volume": 632,
    "sequence": 11,
    "title": "感時",
    "author": "司空圖",
    "content": [
      "好鳥無惡聲，仁獸肯狂噬。寧教鸚鵡啞，不遣麒麟細。",
      "人人語與默，唯觀利與勢。愛毀亦自遭，掩謗終失計。"
    ]
  },
  {
    "volume": 632,
    "sequence": 12,
    "title": "秋思",
    "author": "司空圖",
    "content": [
      "身病時亦危，逢秋多慟哭。風波一搖盪，天地幾翻覆。",
      "孤螢出荒池，落葉穿破屋。勢利長草草，何人訪幽獨。"
    ]
  },
  {
    "volume": 632,
    "sequence": 13,
    "title": "早春",
    "author": "司空圖",
    "content": [
      "傷懷同客處，病眼卻花朝。草嫩侵沙短，冰輕著雨消。",
      "風光知可愛，容發不相饒。早晚丹丘去，飛書肯見招。"
    ]
  },
  {
    "volume": 632,
    "sequence": 14,
    "title": "上陌梯寺懷舊僧二首",
    "author": "司空圖",
    "content": [
      "雲根禪客居，皆說舊無廬。松日明金像，山風向木魚。",
      "依棲應不阻，名利本來疏。縱有人相問，林間懶拆書。",
      "高鴉隔谷見，路轉寺西門。塔影蔭泉脈，山苗侵燒痕。",
      "鐘疏含杳靄，合迥亙黃昏。更待他僧到，長如前信存。"
    ]
  },
  {
    "volume": 632,
    "sequence": 15,
    "title": "寄懷元秀上人",
    "author": "司空圖",
    "content": [
      "悠悠幹祿利，草草廢漁樵。身世堪惆悵，風騷頓寂寥。",
      "高秋期步野，積雨放趨朝。得句如相憶，莎齋且見招。"
    ]
  },
  {
    "volume": 632,
    "sequence": 16,
    "title": "次韻和秀上人游南五台",
    "author": "司空圖",
    "content": [
      "中峰曾到處，題記沒蒼苔。振錫傳深谷，翻經想舊台。",
      "危松臨砌偃，驚鹿驀溪來。內殿禦詩切，身回心未回。"
    ]
  },
  {
    "volume": 632,
    "sequence": 17,
    "title": "贈圓昉公",
    "author": "司空圖",
    "content": [
      "天階讓紫衣，冷格鶴猶卑。道勝嫌名出，身閑覺老遲。",
      "曉香延宿火，寒磬度高枝。每說長松寺，他年與我期。"
    ]
  },
  {
    "volume": 632,
    "sequence": 18,
    "title": "贈信美寺岑上人",
    "author": "司空圖",
    "content": [
      "巡禮諸方遍，湘南頻有緣。焚香老山寺，乞食向江船。",
      "紗碧籠名畫，燈寒照淨禪。我來能永日，蓮漏滴寒泉。"
    ]
  },
  {
    "volume": 632,
    "sequence": 19,
    "title": "江行二首",
    "author": "司空圖",
    "content": [
      "地闊分吳塞，楓高映楚天。曲塘春盡雨，方響夜深船。",
      "行紀添新夢，羈愁甚往年。何時京洛路，馬上見人煙。",
      "初程風信好，回望失津樓。日帶潮聲晚，煙含楚色秋。",
      "戍旗當遠客，島樹轉驚鷗。此去非名利，孤帆任白頭。"
    ]
  },
  {
    "volume": 632,
    "sequence": 20,
    "title": "長安贈王注",
    "author": "司空圖",
    "content": [
      "正下搜賢詔，多君獨避名。客來當意愜，花發遇歌成。",
      "樂地留高趣，權門讓後生。東方禦閑駟，園外好同行。"
    ]
  },
  {
    "volume": 632,
    "sequence": 21,
    "title": "贈步寄李員外",
    "author": "司空圖",
    "content": [
      "危橋轉溪路，經雨石叢荒。幽瀑下仙果，孤巢懸夕陽。",
      "病辭青瑣秘，心在紫芝房。更喜諧招隱，詩家有望郎。"
    ]
  },
  {
    "volume": 632,
    "sequence": 22,
    "title": "寄鄭仁規",
    "author": "司空圖",
    "content": [
      "清才鄭小戎，標的貴遊中。萬里雲無侶，三山鶴不籠。",
      "香和丹地暖，晚著彩衣風。榮路期經濟，唯應在至公。"
    ]
  },
  {
    "volume": 632,
    "sequence": 23,
    "title": "寄考功王員外",
    "author": "司空圖",
    "content": [
      "喜聞三字耗，閑客是陪遊。白鳥閑疏索，青山日滯留。",
      "琴如高韻稱，詩愧逸才酬。更勉匡君志，論思在獻謀。"
    ]
  },
  {
    "volume": 632,
    "sequence": 24,
    "title": "雜言",
    "author": "司空圖",
    "content": [
      "烏飛飛，兔蹶蹶，朝來暮去驅時節。女媧只解補青天，不解煎膠粘日月。"
    ]
  },
  {
    "volume": 632,
    "sequence": 25,
    "title": "陳疾",
    "author": "司空圖",
    "content": [
      "自憐旅舍亦酣歌，世路無機奈爾何。霄漢逼來心不動，鬢毛白盡興猶多。殘陽暫照鄉關近，遠鳥因投嶽廟過。",
      "閑得此身歸未得，磬聲深夏隔煙蘿。"
    ]
  },
  {
    "volume": 632,
    "sequence": 26,
    "title": "淅上",
    "author": "司空圖",
    "content": [
      "華下支離已隔河，又來此地避干戈。山田漸廣猿時到，村舍新添燕亦多。丹桂石楠宜並長，秦雲楚雨暗相和。",
      "兒童栗熟迷歸路，歸得仍隨牧豎歌。",
      "西北鄉關近帝京，煙塵一片正傷情。愁看地色連空色，靜聽歌聲似哭聲。紅蓼滿村人不在，青山繞檻路難平。",
      "從他煙棹更南去，休向津頭問去程。"
    ]
  },
  {
    "volume": 632,
    "sequence": 27,
    "title": "山中",
    "author": "司空圖",
    "content": [
      "全家與我戀孤岑，蹋得蒼苔一徑深。逃難人多分隙地，放生麋大出寒林。名應不朽輕仙骨，理到忘機近佛心。",
      "昨夜前溪驟雷雨，晚晴閒步數峰吟。"
    ]
  },
  {
    "volume": 632,
    "sequence": 28,
    "title": "寄贈詩僧秀公",
    "author": "司空圖",
    "content": [
      "靈一心傳清塞心，可公吟後礎公吟。近來雅道相親少，惟仰吾師所得深。好句未停無暇日，舊山歸老有東林。",
      "冷曹孤宦甘寥落，多謝攜筇數訪尋。"
    ]
  },
  {
    "volume": 632,
    "sequence": 29,
    "title": "重陽日訪元秀上人",
    "author": "司空圖",
    "content": [
      "紅葉黃花秋景寬，醉吟朝夕在樊川。卻嫌今日登山俗，且共高僧對榻眠。別畫長懷吳寺壁，宜茶偏賞霅溪泉。",
      "歸來童稚爭相笑，何事無人與酒船。"
    ]
  },
  {
    "volume": 632,
    "sequence": 30,
    "title": "丁未歲歸王官谷",
    "author": "司空圖",
    "content": [
      "家山牢落戰塵西，匹馬偷歸路已迷。塚上卷旗人簇立，花邊移寨鳥驚啼。本來薄俗輕文字，卻致中原動鼓鼙。",
      "將取一壺閑日月，長歌深入武陵溪。"
    ]
  },
  {
    "volume": 632,
    "sequence": 31,
    "title": "書懷",
    "author": "司空圖",
    "content": [
      "病來猶強引雛行，力上東原欲試耕。幾處馬嘶春麥長，一川人喜雪峰晴。閑知有味心難肯，道貴謀安跡易平。",
      "陶令若能兼不飲，無弦琴亦是沽名。"
    ]
  },
  {
    "volume": 632,
    "sequence": 32,
    "title": "退棲",
    "author": "司空圖",
    "content": [
      "宦游蕭索為無能，移住中條最上層。得劍乍如添健僕，亡書久似失良朋。燕昭不是空憐馬，支遁何妨亦愛鷹。",
      "自此致身繩檢外，肯教世路日兢兢。"
    ]
  },
  {
    "volume": 632,
    "sequence": 33,
    "title": "五十",
    "author": "司空圖",
    "content": [
      "閑身事少只題詩，五十今來覺陡衰。清秩偶叨非養望，丹方頻試更堪疑。髭須強染三分折，弦管遙聽一半悲。",
      "漉酒有巾無黍釀，負他黃菊滿東籬。"
    ]
  },
  {
    "volume": 632,
    "sequence": 34,
    "title": "新歲對寫真",
    "author": "司空圖",
    "content": [
      "得見明時下壽身，須甘歲酒更移巡。生情暗結千重恨，寒勢常欺一半春。文武輕銷丹灶火，市朝偏貴黑頭人。",
      "自傷衰颯慵開鏡，擬與兒童別寫真。"
    ]
  },
  {
    "volume": 632,
    "sequence": 35,
    "title": "華下",
    "author": "司空圖",
    "content": [
      "籜冠新帶步池塘，逸韻偏宜夏景長。扶起綠荷承早露，驚回白鳥入殘陽。久無書去幹時貴，時有僧來自故鄉。",
      "不用名山訪真訣，退休便是養生方。"
    ]
  },
  {
    "volume": 632,
    "sequence": 36,
    "title": "重陽山居",
    "author": "司空圖",
    "content": [
      "詩人自古恨難窮，暮節登臨且喜同。四望交親兵亂後，一川風物笛聲中。菊殘深處回幽蝶，陂動晴光下早鴻。",
      "明日更期來此醉，不堪寂寞對衰翁。"
    ]
  },
  {
    "volume": 632,
    "sequence": 37,
    "title": "爭名",
    "author": "司空圖",
    "content": [
      "爭名豈在更搜奇，不朽才消一句詩。窮辱未甘英氣阻，乖疏還有正人知。荷香浥露侵衣潤，松影和風傍枕移。",
      "只此共棲塵外境，無妨亦戀好文時。"
    ]
  },
  {
    "volume": 632,
    "sequence": 38,
    "title": "光啟四年春戊申",
    "author": "司空圖",
    "content": [
      "亂後燒殘數架書，峰前猶自戀吾廬。忘機漸喜逢人少，覽鏡空憐待鶴疏。孤嶼池痕春漲滿，小闌花韻午晴初。",
      "酣歌自適逃名久，不必門多長者車。"
    ]
  },
  {
    "volume": 632,
    "sequence": 39,
    "title": "丁巳重陽",
    "author": "司空圖",
    "content": [
      "重陽未到已登臨，探得黃花且獨斟。客舍喜逢連日雨，家山似響隔河砧。亂來已失耕桑計，病後休論濟活心。",
      "自賀逢時能自棄，歸鞭唯拍馬韉吟。"
    ]
  },
  {
    "volume": 632,
    "sequence": 40,
    "title": "喜王駕小儀重陽相訪",
    "author": "司空圖",
    "content": [
      "白菊初開臥內明，聞君相訪病身輕。樽前且撥傷心事，溪上還隨覓句行。幽鶴傍人疑舊識，殘蟬向日噪新晴。",
      "擬將寂寞同留住，且勸康時立大名。"
    ]
  },
  {
    "volume": 632,
    "sequence": 41,
    "title": "酬張芬赦後見寄",
    "author": "司空圖",
    "content": [
      "紫鳳朝銜五色書，陽春忽布網羅除。已將心變寒灰後，豈料光生腐草餘。建水風煙收客淚，杜陵花燭夢郊居。",
      "勞君故有詩相贈，欲報瓊瑤愧不如。"
    ]
  },
  {
    "volume": 632,
    "sequence": 42,
    "title": "上元放二雉",
    "author": "司空圖",
    "content": [
      "嬰網雖皆困，搴籠喜共歸。無心期爾報，相見莫驚飛。"
    ]
  },
  {
    "volume": 632,
    "sequence": 43,
    "title": "中秋",
    "author": "司空圖",
    "content": [
      "閑吟秋景外，萬事覺悠悠。此夜若無月，一年虛過秋。"
    ]
  },
  {
    "volume": 632,
    "sequence": 44,
    "title": "偶題",
    "author": "司空圖",
    "content": [
      "水榭花繁處，春晴日午前。鳥窺臨檻鏡，馬過隔牆鞭。"
    ]
  },
  {
    "volume": 632,
    "sequence": 45,
    "title": "閒步",
    "author": "司空圖",
    "content": [
      "幾處白煙斷，一川紅樹時。壞橋侵轍水，殘照背村碑。"
    ]
  },
  {
    "volume": 632,
    "sequence": 46,
    "title": "春中",
    "author": "司空圖",
    "content": [
      "伏溜侵階潤，繁花隔竹香。嬌鶯方曉聽，無事過南塘。"
    ]
  },
  {
    "volume": 632,
    "sequence": 47,
    "title": "獨望",
    "author": "司空圖",
    "content": [
      "綠樹連村暗，黃花出陌稀。遠陂春草綠，猶有水禽飛。"
    ]
  },
  {
    "volume": 632,
    "sequence": 48,
    "title": "雜題",
    "author": "司空圖",
    "content": [
      "孤枕聞鶯起，幽懷獨悄然。地融春力潤，花泛曉光鮮。"
    ]
  },
  {
    "volume": 632,
    "sequence": 49,
    "title": "漫題三首",
    "author": "司空圖",
    "content": [
      "亂後他鄉節，燒殘故國春。自憐垂白首，猶伴踏青人。",
      "齒落傷情久，心驚健忘頻。蝸廬經歲客，蠶市異鄉人。",
      "率怕人言謹，閑宜酒韻高。山林若無慮，名利不難逃。"
    ]
  },
  {
    "volume": 632,
    "sequence": 50,
    "title": "河上二首",
    "author": "司空圖",
    "content": [
      "慘慘日將暮，驅羸獨到莊。沙痕傍墟落，風色入牛羊。",
      "新霽田園處，夕陽禾黍明。沙村平見水，深巷有鷗聲。"
    ]
  },
  {
    "volume": 632,
    "sequence": 51,
    "title": "早朝",
    "author": "司空圖",
    "content": [
      "白日新年好，青春上國多。街平雙闕近，塵起五雲和。"
    ]
  },
  {
    "volume": 632,
    "sequence": 52,
    "title": "即事二首",
    "author": "司空圖",
    "content": [
      "茶爽添詩句，天清瑩道心。只留鶴一隻，此外是空林。",
      "禦禮征奇策，人心注盛時。從來留振滯，只待濟臨危。"
    ]
  },
  {
    "volume": 632,
    "sequence": 53,
    "title": "永夜",
    "author": "司空圖",
    "content": [
      "永夜疑無日，危時只賴山。曠懷休戚外，孤跡是非間。"
    ]
  },
  {
    "volume": 632,
    "sequence": 54,
    "title": "秦關",
    "author": "司空圖",
    "content": [
      "形勝今雖在，荒涼恨不窮。虎狼秦國破，狐兔漢陵空。"
    ]
  },
  {
    "volume": 632,
    "sequence": 55,
    "title": "渡江",
    "author": "司空圖",
    "content": [
      "秋江共僧渡，鄉淚滴船回。一夜吳船夢，家書立馬開。"
    ]
  },
  {
    "volume": 632,
    "sequence": 56,
    "title": "退居漫題七首",
    "author": "司空圖",
    "content": [
      "花缺傷難綴，鶯喧奈細聽。惜春春已晚，珍重草青青。",
      "堤柳自綿綿，幽人無恨牽。只憂詩病發，莫寄校書箋。",
      "燕語曾來客，花催欲別人。莫愁春又過，看著又新春。",
      "身外都無事，山中久避喧。破巢看乳燕，留果待啼猿。",
      "詩家通籍美，工部與司勳。高賈雖難敵，微官偶勝君。",
      "努力省前非，人生上壽稀。青雲無直道，暗室有危機。",
      "燕拙營巢苦，魚貪觸網驚。豈緣身外事，亦似我勞形。"
    ]
  },
  {
    "volume": 632,
    "sequence": 57,
    "title": "即事九首",
    "author": "司空圖",
    "content": [
      "宿雨川原霽，憑高景物新。陂痕侵牧馬，雲影帶耕人。",
      "十年深隱地，一雨太平心。匣澀休看劍，窗明複上琴。",
      "明時那棄置，多病自遲留。疏磬和吟斷，殘燈照臥幽。",
      "衰鬢閑生少，丹梯望覺危。松須依石長，鶴不傍人卑。",
      "落葉頻驚鹿，連峰欲映雕。此生詩病苦，此病更蕭條。",
      "旅思又驚夏，庭前長小松。遠峰生貴氣，殘月斂衰容。",
      "林鳥頻窺靜，家人亦笑慵。舊居留穩枕，歸臥聽秋鐘。",
      "華宇知難保，燒來又卻修。只應巢燕惜，未必主人留。",
      "幽鳥穿籬去，鄰翁采藥回。雲從潭底出，花向佛前開。"
    ]
  },
  {
    "volume": 632,
    "sequence": 58,
    "title": "松滋渡二首",
    "author": "司空圖",
    "content": [
      "步上短亭久，看回官渡船。江鄉宜晚霽，楚老語豐年。",
      "楚岫接鄉思，茫茫歸路迷。更堪斑竹驛，初聽鷓鴣啼。"
    ]
  },
  {
    "volume": 632,
    "sequence": 59,
    "title": "華清宮",
    "author": "司空圖",
    "content": [
      "帝業山河固，離宮宴幸頻。豈知驅戰馬，只是太平人。"
    ]
  },
  {
    "volume": 632,
    "sequence": 60,
    "title": "牛頭寺",
    "author": "司空圖",
    "content": [
      "終南最佳處，禪誦出青霄。群木澄幽寂，疏煙泛泬寥。"
    ]
  },
  {
    "volume": 632,
    "sequence": 61,
    "title": "感時上盧相",
    "author": "司空圖",
    "content": [
      "兵待皇威振，人隨國步安。萬方休望幸，封嶽始鳴鑾。"
    ]
  },
  {
    "volume": 632,
    "sequence": 62,
    "title": "亂後三首",
    "author": "司空圖",
    "content": [
      "喪亂家難保，艱虞病懶醫。空將憂國淚，猶擬灑丹墀。",
      "流芳能幾日，惆悵又聞蟬。行在多新貴，幽棲獨長年。",
      "世事嘗艱險，僧居慣寂寥。美香聞夜合，清景見寅朝。"
    ]
  },
  {
    "volume": 632,
    "sequence": 63,
    "title": "秋景",
    "author": "司空圖",
    "content": [
      "景物皆難駐，傷春複怨秋。旋書紅葉落，擬畫碧雲收。"
    ]
  },
  {
    "volume": 632,
    "sequence": 64,
    "title": "避亂",
    "author": "司空圖",
    "content": [
      "離亂身偶在，竄跡任浮沉。虎暴荒居迥，螢孤黑夜深。"
    ]
  },
  {
    "volume": 632,
    "sequence": 65,
    "title": "長亭",
    "author": "司空圖",
    "content": [
      "梅雨和鄉淚，終年共酒衣。殷勤華表鶴，羨爾亦曾歸。"
    ]
  },
  {
    "volume": 632,
    "sequence": 66,
    "title": "村西杏花二首",
    "author": "司空圖",
    "content": [
      "薄膩力偏羸，看看愴別時。東風狂不惜，西子病難醫。",
      "肌細分紅脈，香濃破紫苞。無因留得玩，爭忍折來拋。"
    ]
  },
  {
    "volume": 632,
    "sequence": 67,
    "title": "獨坐",
    "author": "司空圖",
    "content": [
      "幽徑入桑麻，塢西逢一家。編籬薪帶繭，補屋草和花。"
    ]
  },
  {
    "volume": 632,
    "sequence": 68,
    "title": "借居",
    "author": "司空圖",
    "content": [
      "借住郊園久，仍逢夏景新。綠苔行屐穩，黃鳥傍窗頻。"
    ]
  },
  {
    "volume": 632,
    "sequence": 69,
    "title": "重陽",
    "author": "司空圖",
    "content": [
      "菊開猶阻雨，蝶意切於人。亦應知暮節，不比惜殘春。"
    ]
  },
  {
    "volume": 632,
    "sequence": 70,
    "title": "偶書五首",
    "author": "司空圖",
    "content": [
      "衰謝當何懺，惟應悔壯圖。磬聲花外遠，人影塔前孤。",
      "色變鶯雛長，竿齊筍籜垂。白頭身偶在，清夏景還移。",
      "蜀妓輕成妙，吳娃狎共纖。晚妝留拜月，卷上水精簾。",
      "獨步荒郊暮，沉思遠墅幽。平生多少事，彈指一時休。",
      "掩謗知迎吠，欺心見強顏。有名人易困，無契債難還。"
    ]
  },
  {
    "volume": 632,
    "sequence": 71,
    "title": "雜題九首",
    "author": "司空圖",
    "content": [
      "病來勝未病，名縛便忘名。今日甘為客，當時注湣征。",
      "暑濕深山雨，荒居破屋燈。此生無懺處，此去作高僧。",
      "不須頻悵望，且喜脫喧囂。亦有終焉意，陂南看稻苗。",
      "樓帶猿吟迥，庭容鶴舞寬。z4書因閱畫，封藥偶和丹。",
      "宴罷論詩久，亭高拜表頻。岸香蕃舶月，洲色海煙春。",
      "驛步堤縈閣，軍城鼓振橋。鷗和湖雁下，雪隔嶺梅飄。",
      "帶雪南山道，和鐘北闕明。太平當共賀，開化喝來聲。",
      "舴艋猿偷上，蜻蜓燕競飛。樵香燒桂子，苔濕掛莎衣。",
      "溪漲漁家近，煙收鳥道高。松花飄可惜，睡裏灑離騷。"
    ]
  },
  {
    "volume": 632,
    "sequence": 72,
    "title": "古樂府",
    "author": "司空圖",
    "content": [
      "一葉隨西風，君行亦向東。知妾飛書意，無勞待早鴻。"
    ]
  },
  {
    "volume": 632,
    "sequence": 73,
    "title": "有感",
    "author": "司空圖",
    "content": [
      "燈影看須黑，牆陰惜草青。歲闌悲物我，同是冒霜螢。"
    ]
  },
  {
    "volume": 632,
    "sequence": 74,
    "title": "休休亭",
    "author": "司空圖",
    "content": [
      "且喜安能保，那堪病更憂。可憐藜杖者，真個種瓜侯。"
    ]
  },
  {
    "volume": 632,
    "sequence": 75,
    "title": "漫書二首",
    "author": "司空圖",
    "content": [
      "剩欲逢花折，判須冒雨頻。晴明開漸少，莫怕濕新巾。",
      "小蝶爾何競，追飛不憚勞。遠教群雀見，寧悟禍梯高。"
    ]
  },
  {
    "volume": 632,
    "sequence": 76,
    "title": "歲盡二首",
    "author": "司空圖",
    "content": [
      "明日添一歲，端憂奈爾何。沖寒出洞口，猶校夕陽多。",
      "莫話傷心事，投春滿鬢霜。殷勤共尊酒，今歲只殘陽。"
    ]
  },
  {
    "volume": 632,
    "sequence": 77,
    "title": "牡丹",
    "author": "司空圖",
    "content": [
      "得地牡丹盛，曉添龍麝香。主人猶自惜，錦幕護春霜。"
    ]
  },
  {
    "volume": 632,
    "sequence": 78,
    "title": "亂後",
    "author": "司空圖",
    "content": [
      "羽書傳棧道，風火隔鄉關。病眼那堪泣，傷心不到間。"
    ]
  },
  {
    "volume": 632,
    "sequence": 79,
    "title": "春山",
    "author": "司空圖",
    "content": [
      "可是武陵溪，春芳著路迷。花明催曙早，雲膩惹空低。"
    ]
  },
  {
    "volume": 632,
    "sequence": 80,
    "title": "樂府",
    "author": "司空圖",
    "content": [
      "寶馬跋塵光，雙馳照路旁。喧傳報戚裏，明日幸長楊。"
    ]
  },
  {
    "volume": 632,
    "sequence": 81,
    "title": "亂前上盧相",
    "author": "司空圖",
    "content": [
      "虜黠雖多變，兵驕即易乘。猶須勞斥候，勿遣大河冰。"
    ]
  }
]