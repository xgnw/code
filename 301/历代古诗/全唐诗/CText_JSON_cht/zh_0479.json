[
  {
    "volume": 479,
    "sequence": 1,
    "title": "應制賀邊軍支春衣",
    "author": "柳公權",
    "content": [
      "去歲雖無戰，今年未得歸。皇恩何以報，春日得春衣。",
      "挾纊非真纊，分衣是假衣。從今貔武士，不憚戍金微。"
    ]
  },
  {
    "volume": 479,
    "sequence": 2,
    "title": "應制為宮嬪詠",
    "author": "柳公權",
    "content": [
      "不分前時忤主恩，已甘寂寞守長門。",
      "今朝卻得君王顧，重入椒房拭淚痕。"
    ]
  },
  {
    "volume": 479,
    "sequence": 3,
    "title": "題朱審寺壁山水畫",
    "author": "柳公權",
    "content": [
      "朱審偏能視夕嵐，洞邊深墨寫秋潭。",
      "與君一顧西牆畫，從此看山不向南。"
    ]
  },
  {
    "volume": 479,
    "sequence": 4,
    "title": "閶門即事",
    "author": "柳公權",
    "content": [
      "耕夫占募逐樓船，春草青青萬頃田。",
      "試上吳門看郡郭，清明幾處有新煙。"
    ]
  },
  {
    "volume": 479,
    "sequence": 5,
    "title": "貢院樓北新栽小松",
    "author": "吳武陵",
    "content": [
      "拂檻愛貞容，移根自遠峰。已曾經草沒，終不任苔封。",
      "葉少初陵雪，鱗生欲化龍。乘春濯雨露，得地近垣墉。",
      "逐吹香微動，含煙色漸濃。時回日月照，為謝小山松。"
    ]
  },
  {
    "volume": 479,
    "sequence": 6,
    "title": "題路左佛堂",
    "author": "吳武陵",
    "content": [
      "雀兒來逐颺風高，下視鷹鸇意氣豪。",
      "自謂能生千里翼，黃昏依舊委蓬蒿。"
    ]
  },
  {
    "volume": 479,
    "sequence": 7,
    "title": "盛山十二詩：隱月岫",
    "author": "韋處厚",
    "content": [
      "初映鉤如線，終銜鏡似鉤。遠澄秋水色，高倚曉河流。"
    ]
  },
  {
    "volume": 479,
    "sequence": 8,
    "title": "盛山十二詩：流杯渠",
    "author": "韋處厚",
    "content": [
      "激曲縈飛箭，浮溝泛滿卮。將來山太守，早向習家池。"
    ]
  },
  {
    "volume": 479,
    "sequence": 9,
    "title": "盛山十二詩：竹岩",
    "author": "韋處厚",
    "content": [
      "不資冬日秀，為作暑天寒。先植誠非鳳，來翔定是鸞。"
    ]
  },
  {
    "volume": 479,
    "sequence": 10,
    "title": "盛山十二詩：繡衣石榻",
    "author": "韋處厚",
    "content": [
      "巉巉雪中嶠，磊磊標方峭。勿為枕蒼山，還當礎清廟。"
    ]
  },
  {
    "volume": 479,
    "sequence": 11,
    "title": "盛山十二詩：宿雲亭",
    "author": "韋處厚",
    "content": [
      "雨合飛危砌，天開卷曉窗。齊平聯郭柳，帶繞抱城江。"
    ]
  },
  {
    "volume": 479,
    "sequence": 12,
    "title": "盛山十二詩：梅溪",
    "author": "韋處厚",
    "content": [
      "夾岸凝清素，交枝漾淺淪。味調方薦實，臘近又先春。"
    ]
  },
  {
    "volume": 479,
    "sequence": 13,
    "title": "盛山十二詩：桃塢",
    "author": "韋處厚",
    "content": [
      "噴日舒紅景，通蹊茂綠陰。終期王母摘，不羨武陵深。"
    ]
  },
  {
    "volume": 479,
    "sequence": 14,
    "title": "盛山十二詩：胡盧沼",
    "author": "韋處厚",
    "content": [
      "疏鑿徒為巧，圓窪自可澄。倒花紛錯秀，鑒月靜涵冰。"
    ]
  },
  {
    "volume": 479,
    "sequence": 15,
    "title": "盛山十二詩：茶嶺",
    "author": "韋處厚",
    "content": [
      "顧渚吳商絕，蒙山蜀信稀。千叢因此始，含露紫英肥。"
    ]
  },
  {
    "volume": 479,
    "sequence": 16,
    "title": "盛山十二詩：磐石磴",
    "author": "韋處厚",
    "content": [
      "繚繞緣雲上，璘玢甃玉聯。高高曾幾折，極目瞰秋鳶。"
    ]
  },
  {
    "volume": 479,
    "sequence": 17,
    "title": "盛山十二詩：琵琶台",
    "author": "韋處厚",
    "content": [
      "褊地難層土，因厓遂削成。淺深嵐嶂色，盡向此中呈。"
    ]
  },
  {
    "volume": 479,
    "sequence": 18,
    "title": "盛山十二詩：上士瓶泉",
    "author": "韋處厚",
    "content": [
      "綆汲豈無井，顛崖貴非浚。願灑塵垢餘，一雨根莖潤。"
    ]
  },
  {
    "volume": 479,
    "sequence": 19,
    "title": "客思吟",
    "author": "楊敬之",
    "content": [
      "禾黍正離離，南園剪白芝。細腰沈趙女，高髻唱蠻姬。",
      "路愧前岡月，梳慚一頷絲。鄉人不可語，獨念畏人知。"
    ]
  },
  {
    "volume": 479,
    "sequence": 20,
    "title": "贈項斯",
    "author": "楊敬之",
    "content": [
      "幾度見詩詩總好，及觀標格過於詩。",
      "平生不解藏人善，到處逢人說項斯。"
    ]
  },
  {
    "volume": 479,
    "sequence": 21,
    "title": "句",
    "author": "楊敬之",
    "content": [
      "霜樹鳥棲夜，空街雀報明。",
      "碧山相倚暮，歸雁一行斜。"
    ]
  },
  {
    "volume": 479,
    "sequence": 22,
    "title": "初日照鳳樓",
    "author": "李虞仲",
    "content": [
      "旭日煙雲殿，朝陽燭帝居。斷霞生峻宇，通閣麗晴虛。",
      "流彩連朱檻，騰輝照綺疏。曈曨晨景裏，明滅曉光初。",
      "戶牖仙山近，軒楹鳳翼舒。還如王母過，遙度五雲車。"
    ]
  },
  {
    "volume": 479,
    "sequence": 23,
    "title": "郡齋三月下旬作",
    "author": "張又新",
    "content": [
      "春事日已歇，池塘曠幽尋。殘紅披獨墜，初綠間淺深。",
      "偃仰倦芳褥，顧步愛新陰。謀春未及竟，夏初遽見侵。"
    ]
  },
  {
    "volume": 479,
    "sequence": 24,
    "title": "五月水邊柳",
    "author": "張又新",
    "content": [
      "結根挺涯涘，垂影覆清淺。睡臉寒未開，懶腰晴更軟。",
      "搖空條已重，拂水帶方展。似醉煙景凝，如愁月露泫。",
      "絲長魚誤恐，枝弱禽驚踐。悵別幾多情，含春任攀搴。"
    ]
  },
  {
    "volume": 479,
    "sequence": 25,
    "title": "三月五日陪大夫泛長沙東湖",
    "author": "張又新",
    "content": [
      "上巳餘風景，芳辰集遠坰。彩舟浮泛蕩，繡轂下娉婷。",
      "棲樹回蔥蒨，笙歌轉杳冥。湖光迷翡翠，草色醉蜻蜓。",
      "鳥弄桐花日，魚翻穀雨萍。從今留勝會，誰看畫蘭亭。"
    ]
  },
  {
    "volume": 479,
    "sequence": 26,
    "title": "贈廣陵妓",
    "author": "張又新",
    "content": [
      "雲雨分飛二十年，當時求夢不曾眠。",
      "今來頭白重相見，還上襄王玳瑁筵。"
    ]
  },
  {
    "volume": 479,
    "sequence": 27,
    "title": "牡丹",
    "author": "張又新",
    "content": [
      "牡丹一朵值千金，將謂從來色最深。",
      "今日滿欄開似雪，一生辜負看花心。"
    ]
  },
  {
    "volume": 479,
    "sequence": 28,
    "title": "遊白鶴山",
    "author": "張又新",
    "content": [
      "白鶴山邊秋複春，張文宅畔少風塵。",
      "欲驅五馬尋真隱，誰是當初□竹人。"
    ]
  },
  {
    "volume": 479,
    "sequence": 29,
    "title": "行田詩",
    "author": "張又新",
    "content": [
      "白石岩前湖水春，湖邊舊境有清塵。",
      "欲追謝守行田意，今古同憂是長人。"
    ]
  },
  {
    "volume": 479,
    "sequence": 30,
    "title": "羅浮山",
    "author": "張又新",
    "content": [
      "江北重巒積翠濃，綺霞遙映碧芙蓉。",
      "不知末後滄溟上，減卻瀛洲第幾峰。"
    ]
  },
  {
    "volume": 479,
    "sequence": 31,
    "title": "青障山",
    "author": "張又新",
    "content": [
      "一派遠光澄碧月，萬株聳翠獵金飆。",
      "陶仙謾學長生術，暑往寒來更寂寥。"
    ]
  },
  {
    "volume": 479,
    "sequence": 32,
    "title": "中界山",
    "author": "張又新",
    "content": [
      "瑟瑟峰頭玉水流，晉時遺跡更堪愁。",
      "愁人到此勞長望，何處煙波是祖州。"
    ]
  },
  {
    "volume": 479,
    "sequence": 33,
    "title": "帆游山",
    "author": "張又新",
    "content": [
      "漲海嘗從此地流，千帆飛過碧山頭。",
      "君看深谷為陵後，翻覆人間未肯休。"
    ]
  },
  {
    "volume": 479,
    "sequence": 34,
    "title": "謝池",
    "author": "張又新",
    "content": [
      "郡郭東南積谷山，謝公曾是此躋攀。",
      "今來惟有靈池月，猶是嬋娟一水間。"
    ]
  },
  {
    "volume": 479,
    "sequence": 35,
    "title": "華蓋山",
    "author": "張又新",
    "content": [
      "一岫坡陀凝綠草，千重虛翠透紅霞。",
      "愁來始上消歸思，見盡江城數百家。"
    ]
  },
  {
    "volume": 479,
    "sequence": 36,
    "title": "吹臺山",
    "author": "張又新",
    "content": [
      "吹臺山上彩煙凝，日落雲收疊翠屏。",
      "應謂焦桐堪采斫，不知誰是柳吳興。"
    ]
  },
  {
    "volume": 479,
    "sequence": 37,
    "title": "青嶴山",
    "author": "張又新",
    "content": [
      "靈海泓澄匝翠峰，昔賢心賞已成空。",
      "今朝亭館無遺制，積水滄浪一望中。"
    ]
  },
  {
    "volume": 479,
    "sequence": 38,
    "title": "孤嶼",
    "author": "張又新",
    "content": [
      "碧水逶迤浮翠巘，綠蘿蒙密媚晴江。",
      "不知誰與名孤嶼，其實中川是一雙。"
    ]
  },
  {
    "volume": 479,
    "sequence": 39,
    "title": "春草池",
    "author": "張又新",
    "content": [
      "謝公夢草一差微，謫宦當時道不機。",
      "且謂飛霞遊賞地，池塘煙柳亦依依。"
    ]
  },
  {
    "volume": 479,
    "sequence": 40,
    "title": "春色滿皇州",
    "author": "封敖",
    "content": [
      "帝裏春光正，蔥蘢喜氣浮。錦鋪仙禁側，鏡寫曲江頭。",
      "紅萼開蕭閣，黃絲拂禦樓。千門歌吹動，九陌綺羅遊。",
      "日近風先滿，仁深澤共流。應非憔悴質，辛苦在神州。"
    ]
  },
  {
    "volume": 479,
    "sequence": 41,
    "title": "題西隱寺",
    "author": "封敖",
    "content": [
      "三年未到九華山，終日披圖一室間。秋寺喜因晴後賞，靈峰看待足時還。猿從有性留僧坐，雲靄無心伴客閑。",
      "勝事倘能銷歲月，已co名利不相關。"
    ]
  },
  {
    "volume": 479,
    "sequence": 42,
    "title": "奉和白敏中聖道和平致茲休運歲終功就合詠盛明呈上",
    "author": "馬植",
    "content": [
      "舜德堯仁化犬戎，許提河隴款皇風。指揮貙武皆神算，恢拓乾坤是聖功。四帥有征無汗馬，七關雖戍已弢弓。",
      "天留此事還英主，不在他年在大中。"
    ]
  },
  {
    "volume": 479,
    "sequence": 43,
    "title": "夏日途中",
    "author": "李廓",
    "content": [
      "樹夾炎風路，行人正午稀。初蟬數聲起，戲蝶一團飛。",
      "日色欺清鏡，槐膏點白衣。無成歸故里，自覺少光輝。"
    ]
  },
  {
    "volume": 479,
    "sequence": 44,
    "title": "長安少年行",
    "author": "李廓",
    "content": [
      "金紫少年郎，繞街鞍馬光。身從左中尉，官屬右春坊。",
      "剗戴揚州帽，重熏異國香。垂鞭踏青草，來去杏園芳。",
      "追逐輕薄伴，閒遊不著緋。長攏出獵馬，數換打球衣。",
      "曉日尋花去，春風帶酒歸。青樓無晝夜，歌舞歇時稀。",
      "日高春睡足，帖馬賞年華。倒插銀魚袋，行隨金犢車。",
      "還攜新市酒，遠醉曲江花。幾度歸侵黑，金吾送到家。",
      "好勝耽長夜，天明燭滿樓。留人看獨腳，賭馬換偏頭。",
      "樂奏曾無歇，杯巡不暫休。時時遙冷笑，怪客有春愁。",
      "遨遊攜豔妓，裝束似男兒。杯酒逢花住，笙歌簇馬吹。",
      "鶯聲催曲急，春色送歸遲。不以聞街鼓，華筵待月移。",
      "賞春惟逐勝，大宅可曾歸。不樂還逃席，多狂慣衩衣。",
      "歌人踏日起，語燕捲簾飛。婦好唯相妒，倡樓不醉稀。",
      "戟門連日閉，苦飲惜殘春。開鎖通新客，教姬屈醉人。",
      "倩歌牽白馬，自舞踏紅茵。時輩皆相許，平生不負身。",
      "新年高殿上，始見有光輝。玉雁排方帶，金鵝立仗衣。",
      "酒深和碗賜，馬疾打珂飛。朝下人爭看，香街意氣歸。",
      "遊市慵騎馬，隨姬入坐車。樓邊聽歌吹，簾外見鶯花。",
      "樂眼從人鬧，歸心畏日斜。蒼頭來去報，飲伴到倡家。",
      "小婦教鸚鵡，頭邊喚醉醒。犬嬌眠玉簟，鷹掣撼金鈴。",
      "碧地攢花障，紅泥待客亭。雖然長按曲，不飲不曾聽。"
    ]
  },
  {
    "volume": 479,
    "sequence": 45,
    "title": "雞鳴曲",
    "author": "李廓",
    "content": [
      "星稀月沒入五更，膠膠角角雞初鳴。征人牽馬出門立，辭妾欲向安西行。再鳴引頸簷頭下，樓中角聲催上馬。",
      "才分曙色第二鳴，旌旆紅塵已出城。婦人上城亂招手，夫婿不聞遙哭聲。長恨雞鳴別時苦，不遣雞棲近窗戶。"
    ]
  },
  {
    "volume": 479,
    "sequence": 46,
    "title": "鏡聽詞",
    "author": "李廓",
    "content": [
      "匣中取鏡辭灶王，羅衣掩盡明月光。昔時長著照容色，今夜潛將聽消息。門前地黑人來稀，無人錯道朝夕歸。",
      "更深弱體冷如鐵，繡帶菱花懷裏熱。銅片銅片如有靈，願照得見行人千里形。"
    ]
  },
  {
    "volume": 479,
    "sequence": 47,
    "title": "猛士行",
    "author": "李廓",
    "content": [
      "戰鼓驚沙惡天色，猛士虯髯眼前黑。單于衣錦日行兵，陣頭走馬生擒得。幽並少年不敢輕，虎狼窟裏空手行。"
    ]
  },
  {
    "volume": 479,
    "sequence": 48,
    "title": "送振武將軍",
    "author": "李廓",
    "content": [
      "葉葉歸邊騎，風頭萬里幹。金裝腰帶重，鐵縫耳衣寒。",
      "蘆酒燒蓬暖，霜鴻撚箭看。黃河古戍道，秋雪白漫漫。"
    ]
  },
  {
    "volume": 479,
    "sequence": 49,
    "title": "落第",
    "author": "李廓",
    "content": [
      "榜前潛制淚，眾裏自嫌身。氣味如中酒，情懷似別人。",
      "暖風張樂席，晴日看花塵。儘是添愁處，深居乞過春。"
    ]
  },
  {
    "volume": 479,
    "sequence": 50,
    "title": "贈商山東於嶺僧",
    "author": "李廓",
    "content": [
      "商嶺東西路欲分，兩間茅屋一溪雲。",
      "師言耳重知師意，人是人非不欲聞。"
    ]
  },
  {
    "volume": 479,
    "sequence": 51,
    "title": "上令狐舍人",
    "author": "李廓",
    "content": [
      "名利生愁地，貧居歲月移。買書添架上，斷酒過花時。",
      "宿客嫌吟苦，乖童恨睡遲。近來唯儉靜，持此答深知。"
    ]
  }
]