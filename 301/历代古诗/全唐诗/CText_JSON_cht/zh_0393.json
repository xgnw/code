[
  {
    "volume": 393,
    "sequence": 1,
    "title": "艾如張",
    "author": "李賀",
    "content": [
      "錦襜褕，繡襠襦。強飲啄，哺爾雛。隴東臥穟滿風雨，莫信籠媒隴西去。齊人織網如素空，張在野田平碧中。",
      "網絲漠漠無形影，誤爾觸之傷首紅。艾葉綠花誰剪刻，中藏禍機不可測。"
    ]
  },
  {
    "volume": 393,
    "sequence": 2,
    "title": "上雲樂",
    "author": "李賀",
    "content": [
      "飛香走紅滿天春，花龍盤盤上紫雲。三千宮女列金屋，五十弦瑟海上聞。天江碎碎銀沙路，嬴女機中斷煙素。",
      "斷煙素，縫衣縷，八月一日君前舞。"
    ]
  },
  {
    "volume": 393,
    "sequence": 3,
    "title": "摩多樓子",
    "author": "李賀",
    "content": [
      "玉塞去金人，二萬四千里。風吹沙作雲，一時渡遼水。",
      "天白水如練，甲絲雙串斷。行行莫苦辛，城月猶殘半。",
      "曉氣朔煙上，趢趗胡馬蹄。行人臨水別，隔隴長東西。"
    ]
  },
  {
    "volume": 393,
    "sequence": 4,
    "title": "猛虎行",
    "author": "李賀",
    "content": [
      "長戈莫舂，長弩莫抨。乳孫哺子，教得生獰。",
      "舉頭為城，掉尾為旌。東海黃公，愁見夜行。",
      "道逢騶虞，牛哀不平。何用尺刀，壁上雷鳴。",
      "泰山之下，婦人哭聲。官家有程，吏不敢聽。"
    ]
  },
  {
    "volume": 393,
    "sequence": 5,
    "title": "日出行",
    "author": "李賀",
    "content": [
      "白日下昆侖，發光如舒絲。徒照葵藿心，不照遊子悲。",
      "折折黃河曲，日從中央轉。暘谷耳曾聞，若木眼不見。",
      "奈爾鑠石，胡為銷人。羿彎弓屬矢那不中，足令久不得奔，詎教晨光夕昏。"
    ]
  },
  {
    "volume": 393,
    "sequence": 6,
    "title": "苦篁調嘯引",
    "author": "李賀",
    "content": [
      "請說軒轅在時事，伶倫采竹二十四。伶倫采之自昆丘，軒轅詔遣中分作十二。伶倫以之正音律，軒轅以之調元氣。",
      "當時黃帝上天時，二十三管咸相隨，唯留一管人間吹。",
      "無德不能得此管，此管沉埋虞舜祠。"
    ]
  },
  {
    "volume": 393,
    "sequence": 7,
    "title": "拂舞歌辭",
    "author": "李賀",
    "content": [
      "吳娥聲絕天，空雲閑裴回。門外滿車馬，亦須生綠苔。",
      "尊有烏程酒，勸君千萬壽。全勝漢武錦樓上，曉望晴寒飲花露。東方日不破，天光無老時。",
      "丹成作蛇乘白霧，千年重化玉井土。從蛇作土一千載，吳堤綠草年年在。背有八卦稱神仙，邪鱗頑甲滑腥涎。"
    ]
  },
  {
    "volume": 393,
    "sequence": 8,
    "title": "夜坐吟",
    "author": "李賀",
    "content": [
      "踏踏馬蹄誰見過，眼看北斗直天河。西風羅幕生翠波，鉛華笑妾顰青蛾。為君起唱長相思，簾外嚴霜皆倒飛。",
      "明星爛爛東方陲，紅霞梢出東南涯，陸郎去矣乘班騅。"
    ]
  },
  {
    "volume": 393,
    "sequence": 9,
    "title": "箜篌引",
    "author": "李賀",
    "content": [
      "公乎公乎，提壺將焉如。屈平沉湘不足慕，徐衍入海誠為愚。公乎公乎，床有菅席盤有魚。",
      "北裏有賢兄，東鄰有小姑。隴畝油油黍與葫，瓦甒濁醪蟻浮浮。黍可食，醪可飲，公乎公乎其奈居。",
      "被發奔流竟何如，賢兄小姑哭嗚嗚。"
    ]
  },
  {
    "volume": 393,
    "sequence": 10,
    "title": "巫山高",
    "author": "李賀",
    "content": [
      "碧叢叢，高插天，大江翻瀾神曳煙。楚魂尋夢風颸然，曉風飛雨生苔錢。瑤姬一去一千年，丁香筇竹啼老猿。",
      "古祠近月蟾桂寒，椒花墜紅濕雲間。"
    ]
  },
  {
    "volume": 393,
    "sequence": 11,
    "title": "平城下",
    "author": "李賀",
    "content": [
      "饑寒平城下，夜夜守明月。別劍無玉花，海風斷鬢髮。",
      "塞長連白空，遙見漢旗紅。青帳吹短笛，煙霧濕晝龍。",
      "日晚在城上，依稀望城下。風吹枯蓬起，城中嘶瘦馬。",
      "借問築城吏，去關幾千里。惟愁裹屍歸，不惜倒戈死。"
    ]
  },
  {
    "volume": 393,
    "sequence": 12,
    "title": "江南弄",
    "author": "李賀",
    "content": [
      "江中綠霧起涼波，天上疊巘紅嵯峨。水風浦雲生老竹，渚暝蒲帆如一幅。鱸魚千頭酒百斛，酒中倒臥南山綠。",
      "吳歈越吟未終曲，江上團團帖寒玉。"
    ]
  },
  {
    "volume": 393,
    "sequence": 13,
    "title": "榮華樂",
    "author": "李賀",
    "content": [
      "鳶肩公子二十餘，齒編貝，唇激朱。氣如虹霓，飲如建瓴，走馬夜歸叫嚴更。徑穿複道游椒房，龍裘金玦雜花光。",
      "玉堂調笑金樓子，台下戲學邯鄲倡。口吟舌話稱女郎，錦袪繡面漢帝旁。得明珠十斛，白璧一雙，新詔垂金曳紫光煌煌。馬如飛，人如水，九卿六官皆望履。",
      "將回日月先反掌，欲作江河唯畫地。峨峨虎冠上切雲，竦劍晨趨淩紫氛。繡段千尋貽皂隸，黃金百鎰貺家臣。",
      "十二門前張大宅，晴春煙起連天碧。金鋪綴日雜紅光，銅龍齧環似爭力。瑤姬凝醉臥芳席，海素籠窗空下隔。",
      "丹穴取鳳充行庖，玃玃如拳那足食。金蟾呀呀蘭燭香，軍裝武妓聲琅璫。誰知花雨夜來過，但見池台春草長。",
      "嘈嘈弦吹匝天開，洪崖簫聲繞天來。天長一矢貫雙虎，雲弝絕騁聒旱雷。亂袖交竿管兒舞，吳音綠鳥學言語。",
      "能教刻石平紫金，解送刻毛寄新兔。三皇皇后七貴人，五十校尉二將軍。當時飛去逐彩雲，化作今日京華春。"
    ]
  },
  {
    "volume": 393,
    "sequence": 14,
    "title": "相勸酒",
    "author": "李賀",
    "content": [
      "羲和騁六轡，晝夕不曾閑。彈烏崦嵫竹，抶馬蟠桃鞭。",
      "蓐收既斷翠柳，青帝又造紅蘭。堯舜至今萬萬歲，數子將為傾蓋間。青錢白璧買無端，丈夫快意方為歡。",
      "臛蠵臑熊何足雲。會須鐘飲北海，箕踞南山。",
      "歌淫淫，管愔愔，橫波好送雕題金。人生得意且如此，何用強知元化心。相勸酒，終無輟。",
      "伏願陛下鴻名終不歇，子孫綿如石上葛。",
      "來長安，車駢駢。中有梁冀舊宅，石崇故園。"
    ]
  },
  {
    "volume": 393,
    "sequence": 15,
    "title": "瑤華樂",
    "author": "李賀",
    "content": [
      "穆天子，走龍媒。八轡冬瓏逐天回，五精掃地凝雲開。",
      "高門左右日月環，四方錯鏤棱層殷。舞霞垂尾長盤珊，江澄海淨神母顏。施紅點翠照虞泉，曳雲拖玉下昆山。",
      "列旆如松，張蓋如輪。金風殿秋，清明發春。八鑾十乘，矗如雲屯。瓊鐘瑤席甘露文，玄霜絳雪何足雲。",
      "熏梅染柳將贈君。鉛華之水洗君骨，與君相對作真質。"
    ]
  },
  {
    "volume": 393,
    "sequence": 16,
    "title": "北中寒",
    "author": "李賀",
    "content": [
      "一方黑照三方紫，黃河冰合魚龍死。三尺木皮斷文理，百石強車上河水。霜花草上大如錢，揮刀不入迷蒙天。",
      "爭瀯海水飛淩喧，山瀑無聲玉虹懸。"
    ]
  },
  {
    "volume": 393,
    "sequence": 17,
    "title": "梁台古愁",
    "author": "李賀",
    "content": [
      "梁王台沼空中立，天河之水夜飛入。台前鬥玉作蛟龍，綠粉掃天愁露濕。撞鐘飲酒行射天，金虎蹙裘噴血斑。",
      "朝朝暮暮愁海翻，長繩系日樂當年。芙蓉凝紅得秋色，蘭臉別春啼脈脈。蘆洲客雁報春來，寥落野篁秋漫白。"
    ]
  },
  {
    "volume": 393,
    "sequence": 18,
    "title": "公無出門",
    "author": "李賀",
    "content": [
      "天迷迷，地密密。熊虺食人魂，雪霜斷人骨。",
      "嗾犬狺狺相索索，舐掌偏宜佩蘭客。帝遣乘軒災自息，玉星點劍黃金軛。我雖跨馬不得還，曆陽湖波大如山。",
      "毒虯相視振金環，狻猊猰貐吐饞涎。鮑焦一世披草眠，顏回廿九鬢毛斑。顏回非血衰，鮑焦不違天。天畏遭銜齧，所以致之然。分明猶懼公不信，公看呵壁書問天。"
    ]
  },
  {
    "volume": 393,
    "sequence": 19,
    "title": "神弦別曲",
    "author": "李賀",
    "content": [
      "巫山小女隔雲別，春風松花山上發。綠蓋獨穿香徑歸，白馬花竿前孑孑。蜀江風澹水如羅，墮蘭誰泛相經過。",
      "南山桂樹為君死，雲衫淺汙紅脂花。"
    ]
  },
  {
    "volume": 393,
    "sequence": 20,
    "title": "綠水詞",
    "author": "李賀",
    "content": [
      "今宵好風月，阿侯在何處。為有傾人色，翻成足愁苦。",
      "東湖採蓮葉，南湖拔蒲根。未持寄小姑，且持感愁魂。"
    ]
  },
  {
    "volume": 393,
    "sequence": 21,
    "title": "沙路曲",
    "author": "李賀",
    "content": [
      "柳臉半眠丞相樹，佩馬釘鈴踏沙路。斷燼遺香嫋翠煙，燭騎啼烏上天去。帝家玉龍開九關，帝前動笏移南山。",
      "獨垂重印押千官，金窠篆字紅屈盤。沙路歸來聞好語，旱火不光天下雨。"
    ]
  },
  {
    "volume": 393,
    "sequence": 22,
    "title": "上之回",
    "author": "李賀",
    "content": [
      "上之回，大旗喜。懸紅雲，撻鳳尾。劍匣破，舞蛟龍。",
      "蚩尤死，鼓逢逢。天高慶雷齊墜地，地無驚煙海千里。"
    ]
  },
  {
    "volume": 393,
    "sequence": 23,
    "title": "高軒過",
    "author": "李賀",
    "content": [
      "華裾織翠青如蔥，金環壓轡搖玲瓏。馬蹄隱耳聲隆隆，入門下馬氣如虹。雲是東京才子，文章鉅公。",
      "二十八宿羅心胸，九精照耀貫當中。殿前作賦聲摩空，筆補造化天無功。龐眉書客感秋蓬，誰知死草生華風。",
      "我今垂翅附冥鴻，他日不羞蛇作龍。"
    ]
  },
  {
    "volume": 393,
    "sequence": 24,
    "title": "貝宮夫人",
    "author": "李賀",
    "content": [
      "丁丁海女弄金環，雀釵翹揭雙翅關。六宮不語一生閑，高懸銀榜照青山。長眉凝綠幾千年，清涼堪老鏡中鸞。",
      "秋肌稍覺玉衣寒，空光帖妥水如天。"
    ]
  },
  {
    "volume": 393,
    "sequence": 25,
    "title": "蘭香神女廟",
    "author": "李賀",
    "content": [
      "古春年年在，閑綠搖暖雲。松香飛晚華，柳渚含日昏。",
      "沙砌落紅滿，石泉生水芹。幽篁畫新粉，蛾綠橫曉門。",
      "弱蕙不勝露，山秀愁空春。舞佩剪鸞翼，帳帶塗輕銀。",
      "蘭桂吹濃香，菱藕長莘莘。看雨逢瑤姬，乘船值江君。",
      "吹簫飲酒醉，結綬金絲裙。走天呵白鹿，游水鞭錦鱗。",
      "密發虛鬟飛，膩頰凝花勻。團鬢分蛛巢，穠眉籠小唇。",
      "弄蝶和輕妍，風光怯腰身。深幃金鴨冷，奩鏡幽鳳塵。",
      "踏霧乘同歸，撼玉山上聞。"
    ]
  },
  {
    "volume": 393,
    "sequence": 26,
    "title": "送韋仁實兄弟入關",
    "author": "李賀",
    "content": [
      "送客飲別酒，千觴無赭顏。何物最傷心，馬首鳴金鐶。",
      "野色浩無主，秋明空曠間。坐來壯膽破，斷目不能看。",
      "行槐引西道，青梢長攢攢。韋郎好兄弟，疊玉生文翰。",
      "我在山上舍，一畝蒿磽田。夜雨叫租吏，春聲暗交關。",
      "誰解念勞勞，蒼突唯南山。"
    ]
  },
  {
    "volume": 393,
    "sequence": 27,
    "title": "洛陽城外別皇甫湜",
    "author": "李賀",
    "content": [
      "洛陽吹別風，龍門起斷煙。冬樹束生澀，晚紫凝華天。",
      "單身野霜上，疲馬飛蓬間。憑軒一雙淚，奉墜綠衣前。"
    ]
  },
  {
    "volume": 393,
    "sequence": 28,
    "title": "溪晚涼",
    "author": "李賀",
    "content": [
      "白狐向月號山風，秋寒掃雲留碧空。玉煙青濕白如幢，銀灣曉轉流天東。溪汀眠鷺夢征鴻，輕漣不語細遊溶。",
      "層岫回岑複疊龍，苦篁對客吟歌筒。"
    ]
  },
  {
    "volume": 393,
    "sequence": 29,
    "title": "官不來，題皇甫湜先輩廳",
    "author": "李賀",
    "content": [
      "官不來，官庭秋，老桐錯幹青龍愁。書司曹佐走如牛，疊聲問佐官來不。官不來，門幽幽。"
    ]
  },
  {
    "volume": 393,
    "sequence": 30,
    "title": "長平箭頭歌",
    "author": "李賀",
    "content": [
      "漆灰骨末丹水沙，淒淒古血生銅花。白翎金簳雨中盡，直餘三脊殘狼牙。我尋平原乘兩馬，驛東石田蒿塢下。",
      "風長日短星蕭蕭，黑旗雲濕懸空夜。左魂右魄啼肌瘦，酪瓶倒盡將羊炙。蟲棲雁病蘆筍紅，回風送客吹陰火。",
      "訪古汍瀾收斷鏃，折鋒赤璺曾刲肉。南陌東城馬上兒，勸我將金換簝竹。"
    ]
  },
  {
    "volume": 393,
    "sequence": 31,
    "title": "江樓曲",
    "author": "李賀",
    "content": [
      "樓前流水江陵道，鯉魚風起芙蓉老。曉釵催鬢語南風，抽帆歸來一日功。鼉吟浦口飛梅雨，竿頭酒旗換青苧。",
      "蕭騷浪白雲差池，黃粉油衫寄郎主。新槽酒聲苦無力，南湖一頃菱花白。眼前便有千里愁，小玉開屏見山色。"
    ]
  },
  {
    "volume": 393,
    "sequence": 32,
    "title": "塞下曲",
    "author": "李賀",
    "content": [
      "胡角引北風，薊門白于水。天含青海道，城頭月千里。",
      "露下旗濛濛，寒金鳴夜刻。蕃甲鎖蛇鱗，馬嘶青塚白。",
      "秋靜見旄頭，沙遠席羈愁。帳北天應盡，河聲出塞流。"
    ]
  },
  {
    "volume": 393,
    "sequence": 33,
    "title": "染絲上春機",
    "author": "李賀",
    "content": [
      "玉罌泣水桐花井，蒨絲沉水如雲影。美人懶態燕脂愁，春梭拋擲鳴高樓。彩線結茸背複疊，白袷玉郎寄桃葉，為君挑鸞作腰綬，願君處處宜春酒。"
    ]
  },
  {
    "volume": 393,
    "sequence": 34,
    "title": "五粒小松歌",
    "author": "李賀",
    "content": [
      "蛇子蛇孫鱗蜿蜿，新香幾粒洪崖飯。綠波浸葉滿濃光，細束龍髯鉸刀剪。主人壁上鋪州圖，主人堂前多俗儒。",
      "月明白露秋淚滴，石筍溪雲肯寄書。"
    ]
  },
  {
    "volume": 393,
    "sequence": 35,
    "title": "塘上行",
    "author": "李賀",
    "content": [
      "藕花涼露濕，花缺藕根澀。飛下雌鴛鴦，塘水聲溘溘。"
    ]
  },
  {
    "volume": 393,
    "sequence": 36,
    "title": "呂將軍歌",
    "author": "李賀",
    "content": [
      "呂將軍，騎赤兔。獨攜大膽出秦門，金粟堆邊哭陵樹。",
      "北方逆氣汙青天，劍龍夜叫將軍閑。將軍振袖揮劍鍔，玉闕朱城有門閣。榼榼銀龜搖白馬，傅粉女郎火旗下。",
      "恒山鐵騎請金槍，遙聞箙中花箭香。西郊寒蓬葉如刺，皇天新栽養神驥。廄中高桁排蹇蹄，飽食青芻飲白水。",
      "圓蒼低迷蓋張地，九州人事皆如此。赤山秀鋌禦時英，綠眼將軍會天意。"
    ]
  },
  {
    "volume": 393,
    "sequence": 37,
    "title": "休洗紅",
    "author": "李賀",
    "content": [
      "休洗紅，洗多紅色淺。卿卿騁少年，昨日殷橋見。",
      "封侯早歸來，莫作弦上箭。"
    ]
  },
  {
    "volume": 393,
    "sequence": 38,
    "title": "神弦曲",
    "author": "李賀",
    "content": [
      "西山日沒東山昏，旋風吹馬馬踏雲。畫弦素管聲淺繁，花裙綷gw步秋塵。桂葉刷風桂墜子，青狸哭血寒狐死。",
      "古壁彩虯金帖尾，雨工騎入秋潭水。百年老鴞成木魅，笑聲碧火巢中起。"
    ]
  },
  {
    "volume": 393,
    "sequence": 39,
    "title": "野歌",
    "author": "李賀",
    "content": [
      "鴉翎羽箭山桑弓，仰天射落銜蘆鴻。麻衣黑肥沖北風，帶酒日晚歌田中。男兒屈窮心不窮，枯榮不等嗔天公。",
      "寒風又變為春柳，條條看即煙濛濛。"
    ]
  },
  {
    "volume": 393,
    "sequence": 40,
    "title": "神弦",
    "author": "李賀",
    "content": [
      "女巫澆酒雲滿空，玉爐炭火香冬冬。海神山鬼來座中，紙錢窸窣鳴旋風。相思木帖金舞鸞，攢蛾一啑重一彈。",
      "呼星召鬼歆杯盤，山魅食時人森寒。終南日色低平灣，神兮長在有無間。神嗔神喜師更顏，送神萬騎還青山。"
    ]
  },
  {
    "volume": 393,
    "sequence": 41,
    "title": "將進酒",
    "author": "李賀",
    "content": [
      "琉璃鐘，琥珀濃，小槽酒滴真珠紅。烹龍炮鳳玉脂泣，羅屏繡幕圍香風。吹龍笛，擊鼉鼓。皓齒歌，細腰舞。",
      "況是青春日將暮，桃花亂落如紅雨。勸君終日酩酊醉，酒不到劉伶墳上土。"
    ]
  },
  {
    "volume": 393,
    "sequence": 42,
    "title": "美人梳頭歌",
    "author": "李賀",
    "content": [
      "西施曉夢綃帳寒，香鬟墮髻半沉檀。轆轤咿啞轉鳴玉，驚起芙蓉睡新足。雙鸞開鏡秋水光，解鬟臨鏡立象床。",
      "一編香絲雲撒地，玉釵落處無聲膩。纖手卻盤老鴉色，翠滑寶釵簪不得。春風爛熳惱嬌慵，十八鬟多無氣力。",
      "妝成pE鬌欹不斜，雲裾數步踏雁沙。背人不語向何處，下階自折櫻桃花。"
    ]
  },
  {
    "volume": 393,
    "sequence": 43,
    "title": "月漉漉篇",
    "author": "李賀",
    "content": [
      "月漉漉，波煙玉。莎青桂花繁，芙蓉別江木。",
      "粉態袷羅寒，雁羽鋪煙濕。誰能看石帆，乘船鏡中入。",
      "秋白鮮紅死，水香蓮子齊。挽菱隔歌袖，綠刺罥銀泥。"
    ]
  },
  {
    "volume": 393,
    "sequence": 44,
    "title": "京城",
    "author": "李賀",
    "content": [
      "驅馬出門意，牢落長安心。兩事誰向道，自作秋風吟。"
    ]
  },
  {
    "volume": 393,
    "sequence": 45,
    "title": "官街鼓",
    "author": "李賀",
    "content": [
      "曉聲隆隆催轉日，暮聲隆隆呼月出。漢城黃柳映新簾，柏陵飛燕埋香骨。磓發千年日長白，孝武秦王聽不得。",
      "從君翠發蘆花色，獨共南山守中國。幾回天上葬神仙，漏聲相將無斷緣。"
    ]
  },
  {
    "volume": 393,
    "sequence": 46,
    "title": "許公子鄭姬歌",
    "author": "李賀",
    "content": [
      "許史世家外親貴，宮錦千端買沉醉。銅駝酒熟烘明膠，古堤大柳煙中翠。桂開客花名鄭袖，入洛聞香鼎門口。",
      "先將芍藥獻妝台，後解黃金大如鬥。莫愁簾中許合歡，清弦五十為君彈。彈聲咽春弄君骨，骨興牽人馬上鞍。",
      "兩馬八蹄踏蘭苑，情如合竹誰能見。夜光玉枕棲鳳凰，袷羅當門刺純線。長翻蜀紙卷明君，轉角含商破碧雲。",
      "自從小靨來東道，曲裏長眉少見人。相如塚上生秋柏，三秦誰是言情客。蛾鬟醉眼拜諸宗，為謁皇孫請曹植。"
    ]
  },
  {
    "volume": 393,
    "sequence": 47,
    "title": "新夏歌",
    "author": "李賀",
    "content": [
      "曉木千籠真蠟彩，落蕊枯香數分在。陰枝秀牙卷縹茸，長風回氣扶蔥蘢。野家麥畦上新壟，長畛裴回桑柘重。",
      "刺香滿地菖蒲草，雨梁燕語悲身老。三月搖揚入河道，天濃地濃柳梳掃。"
    ]
  },
  {
    "volume": 393,
    "sequence": 48,
    "title": "題歸夢",
    "author": "李賀",
    "content": [
      "長安風雨夜，書客夢昌穀。怡怡中堂笑，小弟栽澗菉。",
      "家門厚重意，望我飽饑腹。勞勞一寸心，燈花照魚目。"
    ]
  },
  {
    "volume": 393,
    "sequence": 49,
    "title": "經沙苑",
    "author": "李賀",
    "content": [
      "野水泛長瀾，宮牙開小蒨。無人柳自春，草渚鴛鴦暖。",
      "晴嘶臥沙馬，老去悲啼展。今春還不歸，塞嚶折翅雁。"
    ]
  },
  {
    "volume": 393,
    "sequence": 50,
    "title": "出城別張又新酬李漢",
    "author": "李賀",
    "content": [
      "李子別上國，南山崆峒春。不聞今夕鼓，差慰煎情人。",
      "趙壹賦命薄，馬卿家業貧。鄉書何所報，紫蕨生石雲。",
      "長安玉桂國，戟帶披侯門。慘陰地自光，寶馬踏曉昏。",
      "臘春戲草苑，玉挽鳴qX轔。綠網縋金鈴，霞卷清池漘。",
      "開貫瀉蚨母，買冰防夏蠅。時宜裂大袂，劍客車盤茵。",
      "小人如死灰，心切生秋榛。皇圖跨四海，百姓拖長紳。",
      "光明靄不發，腰龜徒甃銀。吾將噪禮樂，聲調摩清新。",
      "欲使十千歲，帝道如飛神。華實自蒼老，流采長傾湓。",
      "沒沒暗齰舌，涕血不敢論。今將下東道，祭酒而別秦。",
      "六郡無剿兒，長刀誰拭塵。地理陽無正，快馬逐服轅。",
      "二子美年少，調道講清渾。譏笑斷冬夜，家庭疏筱穿。",
      "曙風起四方，秋月當東懸。賦詩面投擲，悲哉不遇人。",
      "此別定沾臆，越布先裁巾。"
    ]
  }
]