[
  {
    "volume": 481,
    "sequence": 1,
    "title": "七年初到洛陽寓居宣教裏時已春暮而四老俱在洛中分司",
    "author": "李紳",
    "content": [
      "青莎滿地無三徑，白髮緣頭忝四人。官職謬齊商嶺客，姓名那重漢廷臣。聖朝寡罪容衰齒，愚叟多慚未退身。",
      "惟有門人憐鈍拙，勸教沈醉洛陽春。"
    ]
  },
  {
    "volume": 481,
    "sequence": 2,
    "title": "初秋忽奉詔除浙東觀察使檢校右貂",
    "author": "李紳",
    "content": [
      "龍樓寄引簪裾客，鳳闕陪趨朔望朝。疏受杜門期脫屣，買臣歸邸忽乘軺。印封龜紐知頒爵，冠飾蟬緌更珥貂。",
      "飛詔寵榮歡裏舍，豈徒斑白與垂髫。"
    ]
  },
  {
    "volume": 481,
    "sequence": 3,
    "title": "憶至鞏縣河宿待家累追懷",
    "author": "李紳",
    "content": [
      "鞏樹翻紅秋日斜，水分伊洛照餘霞。弓開後騎低初月，鶚駐前旌拂暮鴉。閨信坐遲青玉案，弄兒閑望白羊車。",
      "今來憶事涼風晚，煙浦空悲黃菊花。"
    ]
  },
  {
    "volume": 481,
    "sequence": 4,
    "title": "宿揚州",
    "author": "李紳",
    "content": [
      "江橫渡闊煙波晚，潮過金陵落葉秋。嘹唳塞鴻經楚澤，淺深紅樹見揚州。夜橋燈火連星漢，水郭帆檣近鬥牛。",
      "今日市朝風俗變，不須開口問迷樓。"
    ]
  },
  {
    "volume": 481,
    "sequence": 5,
    "title": "憶被牛相留醉州中時無他賓牛公夜出真珠輩數人",
    "author": "李紳",
    "content": [
      "嚴城畫角三聲閉，清宴金樽一夕同。銀燭坐隅聽子夜，寶箏筵上起春風。酒征舊對慚衰質，曲換新詞感上宮。",
      "淮海一從雲雨散，杳然俱是夢魂中。"
    ]
  },
  {
    "volume": 481,
    "sequence": 6,
    "title": "早渡揚子江",
    "author": "李紳",
    "content": [
      "日沖海浪翻銀屋，江轉秋波走雪山。青嶂迥開蹲虎戍，碧流潛伏躍龍關。地分吳楚星辰內，水迫滄溟宇宙間。",
      "焚卻戍船無戰伐，使知風教被烏蠻。"
    ]
  },
  {
    "volume": 481,
    "sequence": 7,
    "title": "憶過潤州",
    "author": "李紳",
    "content": [
      "昔年從宦干戈地，黃綬青春一魯儒。弓犯控弦招武旅，劍當抽匣問狂夫。帛書投筆封魚腹，玄發沖冠捋虎鬚。",
      "談笑謝金何所愧，不為偷買用兵符。"
    ]
  },
  {
    "volume": 481,
    "sequence": 8,
    "title": "憶登棲霞寺峰",
    "author": "李紳",
    "content": [
      "香印煙火息，法堂鐘磬餘。紗燈耿晨焰，釋子安禪居。",
      "林葉脫紅影，竹煙含綺疏。星珠錯落耀，月宇參差虛。",
      "顧眺匪恣適，曠襟懷卷舒。江海淼清蕩，丘陵何所如。",
      "滔滔可問津，耕者非長沮。茅嶺感仙客，蕭園成古墟。",
      "移步下碧峰，涉澗更躊躇。烏噪啄秋果，翠驚銜素魚。",
      "回塘彩鷁來，落景標林箊。漾漾棹翻月，蕭蕭風襲裾。",
      "勞歌起舊思，戚歎竟難攄。卻數共遊者，凋落非裏閭。"
    ]
  },
  {
    "volume": 481,
    "sequence": 9,
    "title": "憶萬歲樓望金山",
    "author": "李紳",
    "content": [
      "樓高雉堞千師壘，峰拔驚波萬壑攢。山絕地維消虎踞，水浮天險尚龍盤。蜃噓雲拱飛江島，鼇噴仙岩隔海瀾。",
      "長對碧波臨古渡，幾經風月與悲歡。"
    ]
  },
  {
    "volume": 481,
    "sequence": 10,
    "title": "過梅裏七首家於無錫四十載今敝廬數堵猶存今列題於後：上家山 ",
    "author": "李紳",
    "content": [
      "上家山，家山依舊好。昔去松桂長，今來容須老。",
      "上家山，臨古道。高低入雲樹，蕪沒連天草。草色綠萋萋，寒蛩遍草啼。噪鴉啼樹遠，行雁帖雲齊。岩光翻落日，僧火開經室。竹洞磬聲長，松樓鐘韻疾。苔階泉溜鈌，石甃青莎密。舊徑行處迷，前交坐中失。歎息整華冠，持懷強自歡。笑歌憐稚孺，弦竹縱吹彈。山明溪月上，酒滿心聊放。丱發此淹留，垂絲匪閑曠。青山不可上，昔事還惆悵。況複白頭人，追懷空望望。"
    ]
  },
  {
    "volume": 481,
    "sequence": 11,
    "title": "過梅裏七首家於無錫四十載今敝廬數堵猶存今列題於後：憶東郭居",
    "author": "李紳",
    "content": [
      "昔餘過稚齒，從師昧知奧。徒懷利物心，不獲藏身寶。",
      "曳婁一縫掖，出處勞昏早。醒醉迷啜哺，衣裳辨顛倒。",
      "忠誠貫白日，直已憑蒼昊。捲舌墮讒諛，驚波息行潦。",
      "衰禽識舊木，疲馬知歸道。楊柳長庭柯，蘭荃覆階草。",
      "旌旄光裏舍，騎服歡妻嫂。綠鬢絕新知，蒼須稀舊老。",
      "冠緌身忝貴，齋沐心常禱。笙磬諒諧和，庭除還灑掃。",
      "棲遲還竹巷，物役浸江島。倏忽變星霜，悲傷滿衷抱。"
    ]
  },
  {
    "volume": 481,
    "sequence": 12,
    "title": "過梅裏七首家於無錫四十載今敝廬數堵猶存今列題於後：憶題惠山寺書堂",
    "author": "李紳",
    "content": [
      "故山一別光陰改，秋露清風歲月多。松下壯心年少去，池邊衰影老人過。白雲生滅依岩岫，青桂榮枯托薜蘿。",
      "惟有此身長是客，又驅旌旆寄煙波。"
    ]
  },
  {
    "volume": 481,
    "sequence": 13,
    "title": "過梅裏七首家於無錫四十載今敝廬數堵猶存今列題於後：憶西湖雙鸂鶒",
    "author": "李紳",
    "content": [
      "雙鸂鶒，錦毛斕斑長比翼。戲繞蓮叢回錦臆，照灼花叢兩相得。漁歌驚起飛南北，繚繞追隨不迷惑。",
      "雲間上下同棲息，不作驚禽遠相憶。東家少婦機中語，剪斷回文泣機杼。徒嗟孔雀銜毛羽，一去東南別離苦。",
      "五裏裴回竟何補。"
    ]
  },
  {
    "volume": 481,
    "sequence": 14,
    "title": "過梅裏七首家於無錫四十載今敝廬數堵猶存今列題於後：早梅橋",
    "author": "李紳",
    "content": [
      "早梅花，滿枝發。東風報春春未徹，紫萼迎風玉珠裂。",
      "楊柳未黃鶯結舌，委素飄香照新月。橋邊一樹傷離別，遊蕩行人莫攀折。不競江南豔陽節，任落東風伴春雪。"
    ]
  },
  {
    "volume": 481,
    "sequence": 15,
    "title": "過梅裏七首家於無錫四十載今敝廬數堵猶存今列題於後：翡翠塢",
    "author": "李紳",
    "content": [
      "翡翠飛飛繞蓮塢，一啄嘉魚一鳴舞。蓮莖觸散蓮葉欹，露滴珠光似還浦。虞人掠水輕浮弋，翡翠驚飛飛不息。",
      "直上層空翠影高，還向雲間雙比翼。彈射莫及弋不得，日暮虞人空歎息。"
    ]
  },
  {
    "volume": 481,
    "sequence": 16,
    "title": "過梅裏七首家於無錫四十載今敝廬數堵猶存今列題於後：憶放鶴",
    "author": "李紳",
    "content": [
      "羽毛似雪無瑕點，顧影秋池舞白雲。閑整素儀三島近，回飄清唳九霄聞。好風順舉應摩日，逸翮將成莫戀群。",
      "淩勵坐看空碧外，更憐鳧鷺老江濆。"
    ]
  },
  {
    "volume": 481,
    "sequence": 17,
    "title": "過吳門二十四韻",
    "author": "李紳",
    "content": [
      "煙水吳都郭，閶門架碧流。綠楊深淺巷，青翰往來舟。",
      "朱戶千家室，丹楹百處樓。水光搖極浦，草色辨長洲。",
      "憶作麻衣翠，曾為旅棹遊。放歌隨楚老，清宴奉諸侯。",
      "花寺聽鶯入，春湖看雁留。裏吟傳綺唱，鄉語認歈謳。",
      "橋轉攢虹飲，波通鬥鷁浮。竹扉梅圃靜，水巷橘園幽。",
      "縫堵荒麋苑，穿岩破虎丘。舊風猶越鼓，餘俗尚吳鉤。",
      "故館曾閑訪，遺基亦遍搜。吹臺山木盡，香徑佛宮秋。",
      "帳殿菰蒲掩，雲房露霧收。苧蘿妖覆滅，荊棘鬼包羞。",
      "風月俄黃綬，經過半白頭。重來冠蓋客，非複別離愁。",
      "候火分通陌，前旌駐外郵。水風搖彩旆，堤柳引鳴騶。",
      "問吏兒孫隔，呼名禮敬修。顧瞻殊宿昔，語默過悲憂。",
      "義感心空在，容衰日易偷。還持滄海詔，從此布皇猷。"
    ]
  },
  {
    "volume": 481,
    "sequence": 18,
    "title": "杭州天竺靈隱二寺頃歲亦布衣一遊及赴鎮會稽不敢以登臨自適竟不復到寺寺多猿猱謂之孫團彌長其類因追思為詩二首",
    "author": "李紳",
    "content": [
      "翠岩幽谷高低寺，十裏松風碧嶂連。開盡春花芳草澗，遍通秋水月明泉。石文照日分霞壁，竹影侵雲拂暮煙。",
      "時有猿猱擾鐘磬，老僧無複得安禪。",
      "人煙不隔江城近，水石雖清海氣深。波動只觀羅刹相，靜居難識梵王心。魚扃晝鎖龍宮寶，雁塔高摩欲界金。",
      "近日尤聞重雕飾，世人遙禮二檀林。"
    ]
  },
  {
    "volume": 481,
    "sequence": 19,
    "title": "渡西陵十六韻",
    "author": "李紳",
    "content": [
      "雨送奔濤遠，風收駭浪平。截流張旆影，分岸走鼙聲。",
      "獸逐銜波湧，龜艨噴棹輕。海門凝霧暗，江渚濕雲橫。",
      "雁翼看舟子，魚鱗辨水營。騎交遮戍合，戈簇擁沙明。",
      "謬履千夫長，將詢百吏情。下車占黍稷，冬雨害粢盛。",
      "望禱依前聖，垂休冀厚生。半江猶慘澹，全野已澄清。",
      "愛景三辰朗，祥農萬庾盈。浦程通曲嶼，海色媚重城。",
      "弓日鞬櫜動，旗風虎豹爭。及郊揮白羽，入裏卷紅旌。",
      "愷悌思陳力，端莊冀表誠。臨人與安俗，非止奉師貞。"
    ]
  },
  {
    "volume": 481,
    "sequence": 20,
    "title": "新樓詩二十首：新樓",
    "author": "李紳",
    "content": [
      "戎容罷引旌旗卷，朱戶褰開雉堞高。山聳翠微連郡閣，地臨滄海接靈鼇。坐疑許宅驅雞犬，笑類樊妻化羽毛。",
      "惆悵桂枝零落促，莫思方朔種仙桃。"
    ]
  },
  {
    "volume": 481,
    "sequence": 21,
    "title": "新樓詩二十首：海榴亭",
    "author": "李紳",
    "content": [
      "海榴亭早開繁蕊，光照晴霞破碧煙。高近紫霄疑菡萏，迥依江月半嬋娟。懷芳不作翻風豔，別萼猶含泣露妍。",
      "搖落舊叢雲水隔，不堪行坐數流年。"
    ]
  },
  {
    "volume": 481,
    "sequence": 22,
    "title": "新樓詩二十首：望海亭",
    "author": "李紳",
    "content": [
      "烏盈兔缺天涯迥，鶴背松梢拂檻低。湖鏡坐隅看匣滿，海濤生處辨雲齊。夕嵐明滅江帆小，煙樹蒼茫客思迷。",
      "蕭索感心俱是夢，九天應共草萋萋。"
    ]
  },
  {
    "volume": 481,
    "sequence": 23,
    "title": "新樓詩二十首：杜鵑樓",
    "author": "李紳",
    "content": [
      "杜鵑如火千房拆，丹檻低看晚景中。繁豔向人啼宿露，落英飄砌怨春風。早梅昔待佳人折，好月誰將老子同。",
      "惟有此花隨越鳥，一聲啼處滿山紅。"
    ]
  },
  {
    "volume": 481,
    "sequence": 24,
    "title": "新樓詩二十首：滿桂樓",
    "author": "李紳",
    "content": [
      "為憐湖水通宵望，不學樊楊卻月樓。惟待素規澄滿鏡，莫看纖魄掛如鉤。捲簾方影侵紅燭，繞竹斜暉透碧流。",
      "蕭瑟曉風聞木落，此時何異洞庭秋。"
    ]
  },
  {
    "volume": 481,
    "sequence": 25,
    "title": "新樓詩二十首：東武亭",
    "author": "李紳",
    "content": [
      "綠波春水湖光滿，丹檻連楹碧嶂遙。蘭鷁對飛漁棹急，彩虹翻影海旗搖。鬥疑斑虎歸三島，散作游龍上九霄。",
      "鼉鼓若雷爭勝負，柳堤花岸萬人招。"
    ]
  },
  {
    "volume": 481,
    "sequence": 26,
    "title": "新樓詩二十首：龍宮寺",
    "author": "李紳",
    "content": [
      "銀地溪邊遇衲師，笑將花宇指潛知。定觀玄度生前事，不道靈山別後期。真相有無因色界，化城興滅在蓮基。",
      "好令滄海龍宮子，長護金人舊浴池。"
    ]
  },
  {
    "volume": 481,
    "sequence": 27,
    "title": "新樓詩二十首：禹廟",
    "author": "李紳",
    "content": [
      "削平水土窮滄海，畚鍤東南盡會稽。山擁翠屏朝玉帛，穴通金闕架雲霓。秘文鏤石藏青壁，寶檢封雲化紫泥。",
      "清廟萬年長血食，始知明德與天齊。"
    ]
  },
  {
    "volume": 481,
    "sequence": 28,
    "title": "新樓詩二十首：晏安寺",
    "author": "李紳",
    "content": [
      "寺深松桂無塵事，地接荒郊帶夕陽。啼鳥歇時山寂寂，野花殘處月蒼蒼。絳紗凝焰開金像，清梵銷聲閉竹房。",
      "丘壟漸平邊茂草，九原何處不心傷。"
    ]
  },
  {
    "volume": 481,
    "sequence": 29,
    "title": "新樓詩二十首：龜山",
    "author": "李紳",
    "content": [
      "一峰凝黛當明鏡，十仞喬松倚翠屏。秋月滿時侵兔魄，素波搖處動龜形。舊深崖谷藏仙島，新結樓臺起佛扃。",
      "不學大蛟憑水怪，等閒雪雨害生靈。"
    ]
  },
  {
    "volume": 481,
    "sequence": 30,
    "title": "新樓詩二十首：重台蓮",
    "author": "李紳",
    "content": [
      "綠荷舒卷涼風曉，紅萼開縈紫菂重。遊女漢皋爭笑臉，二妃湘浦並愁容。自含秋露貞姿結，不競春妖冶態穠。",
      "終恐玉京仙子識，卻將歸種碧池峰。"
    ]
  },
  {
    "volume": 481,
    "sequence": 31,
    "title": "新樓詩二十首：橘園",
    "author": "李紳",
    "content": [
      "江城霧斂輕霜早，園橘千株欲變金。朱實摘時天路近，素英飄處海雲深。懼同枳棘愁遷徙，每抱馨香委照臨。",
      "憐爾結根能自保，不隨寒暑換貞心。"
    ]
  },
  {
    "volume": 481,
    "sequence": 32,
    "title": "新樓詩二十首：寒林寺",
    "author": "李紳",
    "content": [
      "最深城郭在人煙，疑借壺中到梵天。岩樹桂花開月殿，石樓風鐸繞金仙。地無塵染多靈草，室鑒真空有定泉。",
      "應是法宮傳覺路，使無煩惱見青蓮。"
    ]
  },
  {
    "volume": 481,
    "sequence": 33,
    "title": "新樓詩二十首：北樓櫻桃花",
    "author": "李紳",
    "content": [
      "開花占得春光早，雪綴雲裝萬萼輕。凝豔拆時初照日，落英頻處乍聞鶯。舞空柔弱看無力，帶月蔥蘢似有情。",
      "多事東風入閨闥，盡飄芳思委江城。"
    ]
  },
  {
    "volume": 481,
    "sequence": 34,
    "title": "新樓詩二十首：城上薔薇",
    "author": "李紳",
    "content": [
      "薔薇繁豔滿城陰，爛熳開紅次第深。新蕊度香翻宿蝶，密房飄影戲晨禽。竇閨織婦慚詩句，南國佳人怨錦衾。",
      "風月寂寥思往事，暮春空賦白頭吟。"
    ]
  },
  {
    "volume": 481,
    "sequence": 35,
    "title": "新樓詩二十首：南庭竹",
    "author": "李紳",
    "content": [
      "東南舊美淩霜操，五月凝陰入坐寒。煙惹翠梢含玉露，粉開春籜聳琅玕。莫令戲馬童兒見，試引為龍道士看。",
      "知爾結根香實在，鳳凰終擬下雲端。"
    ]
  },
  {
    "volume": 481,
    "sequence": 36,
    "title": "新樓詩二十首：琪樹",
    "author": "李紳",
    "content": [
      "石橋峰上棲玄鶴，碧闕岩邊蔭羽人。冰葉萬條垂碧實，玉珠千日保青春。月中泣露應同浥，澗底侵雲尚有塵。",
      "徒使茯苓成琥珀，不為松老化龍鱗。"
    ]
  },
  {
    "volume": 481,
    "sequence": 37,
    "title": "新樓詩二十首：海棠",
    "author": "李紳",
    "content": [
      "海邊佳樹生奇彩，知是仙山取得栽。瓊蕊籍中聞閬苑，紫芝圖上見蓬萊。淺深芳萼通宵換，委積紅英報曉開。",
      "寄語春園百花道，莫爭顏色泛金杯。"
    ]
  },
  {
    "volume": 481,
    "sequence": 38,
    "title": "新樓詩二十首：水寺",
    "author": "李紳",
    "content": [
      "煙波野寺經過處，水國蒼茫夢想中。雲散浦間江月迥，日曛洲渚海潮通。坐看魚鳥沈浮遠，靜見樓臺上下同。",
      "聞道化城方便喻，只應從此到龍宮。"
    ]
  },
  {
    "volume": 481,
    "sequence": 39,
    "title": "新樓詩二十首：靈汜橋",
    "author": "李紳",
    "content": [
      "靈汜橋邊多感傷，分明湖派繞回塘。岸花前後聞幽鳥，湖月高低怨綠楊。能促歲陰惟白髮，巧乘風馬是春光。",
      "何須化鶴歸華表，卻數凋零念越鄉。"
    ]
  },
  {
    "volume": 481,
    "sequence": 40,
    "title": "若耶溪",
    "author": "李紳",
    "content": [
      "嵐光花影繞山陰，山轉花稀到碧潯。傾國美人妖豔遠，鑿山良冶鑄爐深。淩波莫惜臨妝面，瑩鍔當期出匣心。",
      "應是蛟龍長不去，若耶秋水尚沉沉。"
    ]
  },
  {
    "volume": 481,
    "sequence": 41,
    "title": "登禹廟回降雪五言二十韻",
    "author": "李紳",
    "content": [
      "金奏雲壇畢，同雲拂雪來。玉田千畝合，瓊室萬家開。",
      "湖暗冰封鏡，山明樹變梅。裂繒分井陌，連璧混樓臺。",
      "麻引詩人興，鹽牽謝女才。細疑歌響盡，旅作舞腰回。",
      "著水鵝毛失，鋪松鶴羽摧。半崖雲掩映，當砌月裴回。",
      "遇物纖能狀，隨方巧若裁。玉花全綴萼，珠蚌盡呈胎。",
      "志士書頻照，鮫人杼正催。妒妝淩粉匣，欺酒上瓊杯。",
      "海使迷奔轍，江濤認暗雷。疾飄風作馭，輕集霰為媒。",
      "劍客休矜利，農師正念摧。瑞彰知有感，靈貺表無災。",
      "堯曆占新慶，虞階想舊陪。粉凝鶯閣下，銀結鳳池隈。",
      "雞樹花驚笑，龍池絮欲猜。勞歌會稽守，遙祝永康哉。"
    ]
  },
  {
    "volume": 481,
    "sequence": 42,
    "title": "題法華寺五言二十韻",
    "author": "李紳",
    "content": [
      "花界無生地，慈宮有相天。化娥騰寶像，留影閟金仙。",
      "殿湧全身塔，池開半月泉。十峰排碧落，雙澗合清漣。",
      "藥草經行遍，香燈次第燃。戒珠高臘護，心印祖僧傳。",
      "瓶識先羅漢，衣存舊福田。幻身觀火宅，昏眼照青蓮。",
      "住覺超真境，依遊渡法船。化城珠百億，靈跡冠三千。",
      "蕭壁將沈影，梁薪尚綴煙。色塵知有數，劫燼豈無年。",
      "龍噴疑通海，鯨吞想漏川。磬疏聞啟梵，鐘息見安禪。",
      "指喻三車覺，開迷五陰纏。教通方便入，心達是非詮。",
      "貝葉千花藏，檀林萬寶篇。坐嚴獅子迅，幢飾網珠懸。",
      "極樂知無礙，分明應有緣。還將意功德，留偈法王前。"
    ]
  }
]