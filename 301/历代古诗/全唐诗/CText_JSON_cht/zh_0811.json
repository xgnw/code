[
  {
    "volume": 811,
    "sequence": 1,
    "title": "歸山作",
    "author": "護國",
    "content": [
      "喧靜各有路，偶隨心所安。縱然在朝市，終不忘林巒。",
      "四皓將拂衣，二疏能掛冠。窗前隱逸傳，每日三時看。",
      "靳尚那可論，屈原亦可歎。至今黃泉下，名及青雲端。",
      "松牖見初月，花間禮古壇。何處論心懷，世上空漫漫。"
    ]
  },
  {
    "volume": 811,
    "sequence": 2,
    "title": "題醴陵玉仙觀歌",
    "author": "護國",
    "content": [
      "王喬一去空仙觀，白雲至今凝不散。星垣松殿幾千秋，往往笙歌下天半。瀑布西行過石橋，黃精采根還採苗。",
      "路逢一人擎藥碗，松花夜雨風吹滿。自言家住在東坡，白犬相隨邀我過。南山石上有棋局，曾使樵夫爛斧柯。"
    ]
  },
  {
    "volume": 811,
    "sequence": 3,
    "title": "訪雲母山僧",
    "author": "護國",
    "content": [
      "森然古岩裏，淨行一番僧。松下濾寒水，佛前挑夜燈。",
      "蓮花國土異，貝葉梵書能。想到空王境，無心問愛憎。"
    ]
  },
  {
    "volume": 811,
    "sequence": 4,
    "title": "題王班水亭",
    "author": "護國",
    "content": [
      "湖上見秋色，曠然如爾懷。豈惟歡隴畝，兼亦外形骸。",
      "待月歸山寺，彈琴坐暝齋。布衣閑自貴，何用謁天階。"
    ]
  },
  {
    "volume": 811,
    "sequence": 5,
    "title": "山中寄王員外",
    "author": "護國",
    "content": [
      "為問幽蘭桂，空山複若何。芬芳終有分，采折更誰過。",
      "望在軒階近，恩沾雨露多。移居儻得地，長願接瓊柯。"
    ]
  },
  {
    "volume": 811,
    "sequence": 6,
    "title": "許州鄭使君孩子",
    "author": "護國",
    "content": [
      "毛骨貴天生，肌膚片玉明。見人空解笑，弄物不知名。",
      "國器嗟猶小，門風望益清。抱來芳樹下，時引鳳雛聲。"
    ]
  },
  {
    "volume": 811,
    "sequence": 7,
    "title": "愴故人舊居",
    "author": "護國",
    "content": [
      "惆悵至日暮，寒鴉啼樹林。破階苔色厚，殘壁雨痕深。",
      "命與時不遇，福為禍所侵。空餘行徑在，令我歎人吟。"
    ]
  },
  {
    "volume": 811,
    "sequence": 8,
    "title": "逢靈道士",
    "author": "護國",
    "content": [
      "浮丘山上見黃冠，松柏森森登古壇。一莖青竹以為杖，數顆仙桃仍未餐。長安市里仍賣卜，武陵溪畔每燒丹。",
      "縮地往來無定所，花源到處路漫漫。"
    ]
  },
  {
    "volume": 811,
    "sequence": 9,
    "title": "別盛安",
    "author": "護國",
    "content": [
      "情人取次幾淹留，別後南州與北州。月色為憐今夜客，砧聲那似去年秋。欲除豺虎論三略，莫對雲山詠四愁。",
      "親故相逢且借問，古來無種是王侯。"
    ]
  },
  {
    "volume": 811,
    "sequence": 10,
    "title": "傷蔡處士",
    "author": "護國",
    "content": [
      "篋中遺草是琅玕，對此空令灑淚看。三徑尚餘行跡在，數螢猶是映書殘。晨光不借泉門曉，暝色唯添隴樹寒。",
      "欲問皇天天更遠，有才無命說應難。"
    ]
  },
  {
    "volume": 811,
    "sequence": 11,
    "title": "臨川道中",
    "author": "護國",
    "content": [
      "出谷入谷路回轉，秋風已至歸期晚。",
      "舉頭何處望來蹤，萬仞千山鳥飛遠。"
    ]
  },
  {
    "volume": 811,
    "sequence": 12,
    "title": "贈張駙馬斑竹柱杖",
    "author": "護國",
    "content": [
      "此君與我在雲溪，勁節奇文勝杖藜。",
      "為有歲寒堪贈遠，玉階行處願提攜。"
    ]
  },
  {
    "volume": 811,
    "sequence": 13,
    "title": "病癒寄友",
    "author": "法振",
    "content": [
      "哀樂暗成疾，臥中芳月移。西山有清士，孤嘯不可追。",
      "搗藥晝林靜，汲泉陰澗遲。微蹤與麋鹿，遠謝求羊知。"
    ]
  },
  {
    "volume": 811,
    "sequence": 14,
    "title": "程評事西園之作",
    "author": "法振",
    "content": [
      "誰向春鶯道，名園已共知。簷前回水影，城上出花枝。",
      "搖拂煙雲動，登臨翰墨隨。相招能不厭，山舍為君移。"
    ]
  },
  {
    "volume": 811,
    "sequence": 15,
    "title": "陳九溪中草堂",
    "author": "法振",
    "content": [
      "溪草落濺濺，魚飛入稻田。早寒臨洞月，輕素捲簾煙。",
      "dU幘題新句，蓑衣象古賢。曙花閑秀色，三十六峰前。"
    ]
  },
  {
    "volume": 811,
    "sequence": 16,
    "title": "題天長阮少府湖上客歸",
    "author": "法振",
    "content": [
      "孤棹移官舍，新農寄楚田。晴林渡海日，春草長湖煙。",
      "臥對閑鷗戲，談經稚子賢。佳期更何許，應向嘯台前。"
    ]
  },
  {
    "volume": 811,
    "sequence": 17,
    "title": "題萬山許煉師",
    "author": "法振",
    "content": [
      "道成人不識，流水響空山。花暗軒窗外，雲隨坐臥間。",
      "驗圖名已久，絕粒事長閑。更欲昆侖去，羞看絳節還。"
    ]
  },
  {
    "volume": 811,
    "sequence": 18,
    "title": "河源破賊後贈袁將軍",
    "author": "法振",
    "content": [
      "白羽三千駐，蕭蕭萬里行。出關深漢壘，帶月破蕃營。",
      "蔓草河原色，悲笳碎葉聲。欲朝王母殿，前路駐高旌。"
    ]
  },
  {
    "volume": 811,
    "sequence": 19,
    "title": "越中贈程先生",
    "author": "法振",
    "content": [
      "紗帽度殘春，虛舟寄一身。溪邊逢越女，花裏問秦人。",
      "古塞連山靜，陰霞落海新。有時城郭去，暗與酒家親。"
    ]
  },
  {
    "volume": 811,
    "sequence": 20,
    "title": "送常大夫赴朔方",
    "author": "法振",
    "content": [
      "關山今不掩，軍候鳥先知。大漢嫖姚入，烏孫部曲隨。",
      "高旌天外駐，寒角月中吹。歸到長安第，花應再滿枝。"
    ]
  },
  {
    "volume": 811,
    "sequence": 21,
    "title": "送人遊閩越",
    "author": "法振",
    "content": [
      "不須行借問，為爾話閩中。海島陰晴日，江帆來去風。",
      "道游玄度宅，身寄朗陵公。此別何傷遠，如今關塞通。"
    ]
  },
  {
    "volume": 811,
    "sequence": 22,
    "title": "送褚先生海上尋封煉師",
    "author": "法振",
    "content": [
      "潮落風初定，天吳避客舟。近承三殿旨，欲向五湖遊。",
      "不厭烏皮幾，新縫鶴氅裘。明珠漂斷岸，陰火映中流。",
      "華蓋芝童引，神丹桂女收。懸知居縹緲，因為識浮丘。"
    ]
  },
  {
    "volume": 811,
    "sequence": 23,
    "title": "送韓侍禦自使幕巡海北",
    "author": "法振",
    "content": [
      "微雨空山夜洗兵，繡衣朝拂海雲清。幕中運策心應苦，馬上吟詩卷已成。離亭不惜花源醉，古道猶看蔓草生。",
      "因說元戎能破敵，高歌一曲隴關情。"
    ]
  },
  {
    "volume": 811,
    "sequence": 24,
    "title": "張舍人南溪別業",
    "author": "法振",
    "content": [
      "新田繞屋半春耕，藜杖閑門引客行。山翠自成微雨色，溪花不隱亂泉聲。漁家遠到堪留興，公府懸知欲厭名。",
      "入夜更宜明月滿，雙童喚出解吹笙。"
    ]
  },
  {
    "volume": 811,
    "sequence": 25,
    "title": "別盧使君歸故柵村",
    "author": "法振",
    "content": [
      "歸風白馬引嘶聲，落日猶看楚客情。塞口竹緣空戍沒，潮頭沙擁慢岡成。松田且欲親耕種，郡守何偏問姓名。",
      "東道宿程投故柵，依依漁父解相迎。"
    ]
  },
  {
    "volume": 811,
    "sequence": 26,
    "title": "丹陽浦送客之海上",
    "author": "法振",
    "content": [
      "不到終南向幾秋，移居更欲近滄洲。風吹雨色連村暗，潮擁菱花出岸浮。漠漠望中春自豔，寥寥泊處夜堪愁。",
      "如君豈得空高枕，只益天書遣遠求。"
    ]
  },
  {
    "volume": 811,
    "sequence": 27,
    "title": "月夜泛舟",
    "author": "法振",
    "content": [
      "西塞長雲盡，南湖片月斜。漾舟人不見，臥入武陵花。"
    ]
  },
  {
    "volume": 811,
    "sequence": 28,
    "title": "送友人之上都",
    "author": "法振",
    "content": [
      "玉帛征賢楚客稀，猿啼相送武陵歸。",
      "湖頭望入桃花去，一片春帆帶雨飛。"
    ]
  },
  {
    "volume": 811,
    "sequence": 29,
    "title": "句",
    "author": "法振",
    "content": [
      "畫鼓催來錦臂襄，小娥雙起整霓裳。（《柘枝》，見《韻語陽秋》）"
    ]
  }
]