[
  {
    "volume": 435,
    "sequence": 1,
    "title": "短歌行",
    "author": "白居易",
    "content": [
      "曈曈太陽如火色，上行千里下一刻。出為白晝入為夜，圓轉如珠住不得。住不得，可奈何，為君舉酒歌短歌。",
      "歌聲苦，詞亦苦，四座少年君聽取。今夕未竟明夕催，秋風才往春風回。人無根蒂時不駐，朱顏白日相隳頹。",
      "勸君且強笑一面，勸君且強飲一杯。人生不得長歡樂，年少須臾老到來。"
    ]
  },
  {
    "volume": 435,
    "sequence": 2,
    "title": "生離別",
    "author": "白居易",
    "content": [
      "食檗不易食梅難，檗能苦兮梅能酸。未如生別之為難，苦在心兮酸在肝。晨雞再鳴殘月沒，征馬連嘶行人出。",
      "回看骨肉哭一聲，梅酸檗苦甘如蜜。黃河水白黃雲秋，行人河邊相對愁。天寒野曠何處宿，棠梨葉戰風颼颼。",
      "生離別，生離別，憂從中來無斷絕。憂極心勞血氣衰，未年三十生白髮。"
    ]
  },
  {
    "volume": 435,
    "sequence": 3,
    "title": "浩歌行",
    "author": "白居易",
    "content": [
      "天長地久無終畢，昨夜今朝又明日。鬢髮蒼浪牙齒疏，不覺身年四十七。前去五十有幾年，把鏡照面心茫然。",
      "既無長繩系白日，又無大藥駐朱顏。朱顏日漸不如故，青史功名在何處。欲留年少待富貴，富貴不來年少去。",
      "去複去兮如長河，東流赴海無回波。賢愚貴賤同歸盡，北邙塚墓高嵯峨。古來如此非獨我，未死有酒且高歌。",
      "顏回短命伯夷餓，我今所得亦已多。功名富貴須待命，命若不來知奈何。"
    ]
  },
  {
    "volume": 435,
    "sequence": 4,
    "title": "王夫子",
    "author": "白居易",
    "content": [
      "王夫子，送君為一尉，東南三千五百里。道途雖遠位雖卑，月俸猶堪活妻子。男兒口讀古人書，束帶斂手來從事。",
      "近將徇祿給一家，遠則行道佐時理，行道佐時須待命，委身下位無為恥。命苟未來且求食，官無卑高及遠邇。",
      "男兒上既未能濟天下，下又不至饑寒死。吾觀九品至一品，其間氣味都相似。紫綬朱紱青布衫，顏色不同而已矣。",
      "王夫子，別有一事欲勸君，遇酒逢春且歡喜。"
    ]
  },
  {
    "volume": 435,
    "sequence": 5,
    "title": "江南遇天寶樂叟",
    "author": "白居易",
    "content": [
      "白頭病叟泣且言，祿山未亂入梨園。能彈琵琶和法曲，多在華清隨至尊。是時天下太平久，年年十月坐朝元。",
      "千官起居環佩合，萬國會同車馬奔。金鈿照耀石甕寺，蘭麝熏煮溫湯源。貴妃宛轉侍君側，體弱不勝珠翠繁。",
      "冬雪飄颻錦袍暖，春風蕩漾霓裳翻。歡娛未足燕寇至，弓勁馬肥胡語喧。豳土人遷避夷狄，鼎湖龍去哭軒轅。",
      "從此漂淪落南土，萬人死盡一身存。秋風江上浪無限，暮雨舟中酒一尊。涸魚久失風波勢，枯草曾沾雨露恩。",
      "我自秦來君莫問，驪山渭水如荒村。新豐樹老籠明月，長生殿暗鎖春雲。紅葉紛紛蓋欹瓦，綠苔重重封壞垣。",
      "唯有中官作宮使，每年寒食一開門。"
    ]
  },
  {
    "volume": 435,
    "sequence": 6,
    "title": "送張山人歸嵩陽",
    "author": "白居易",
    "content": [
      "黃昏慘慘天微雪，修行坊西鼓聲絕。張生馬瘦衣且單，夜扣柴門與我別。愧君冒寒來別我，為君酤酒張燈火。",
      "酒酣火暖與君言，何事入關又出關。答雲前年偶下山，四十餘月客長安。長安古來名利地，空手無金行路難。",
      "朝遊九城陌，肥馬輕車欺殺客。暮宿五侯門，殘茶冷酒愁殺人。春明門，門前便是嵩山路。",
      "幸有雲泉容此身，明日辭君且歸去。"
    ]
  },
  {
    "volume": 435,
    "sequence": 7,
    "title": "醉後走筆酬劉五主簿長句之贈兼簡張大賈二十四先輩昆季",
    "author": "白居易",
    "content": [
      "劉兄文高行孤立，十五年前名翕習。是時相遇在符離，我年二十君三十。得意忘年心跡親，寓居同縣日知聞。",
      "衡門寂寞朝尋我，古寺蕭條暮訪君。朝來暮去多攜手，窮巷貧居何所有。秋燈夜寫聯句詩，春雪朝傾暖寒酒。",
      "陴湖綠愛白鷗飛，濉水清憐紅鯉肥。偶語閑攀芳樹立，相扶醉蹋落花歸。張賈弟兄同裏巷，乘閑數數來相訪，雨天連宿草堂中，月夜徐行石橋上。我年漸長忽自驚，鏡中冉冉髭須生。心畏後時同勵志，身牽前事各求名。",
      "問我棲棲何所適，鄉人薦為鹿鳴客。二千里別謝交遊，三十韻詩慰行役。出門可憐唯一身，敝裘瘦馬入咸秦。",
      "冬冬街鼓紅塵暗，晚到長安無主人。二賈二張與余弟，驅車邐迤來相繼。操詞握賦為干戈，鋒銳森然勝氣多。",
      "齊入文場同苦戰，五人十載九登科。二張得雋名居甲，美退爭雄重告捷。棠棣輝榮並桂枝，芝蘭芳馥和荊葉。",
      "唯有沅犀屈未伸，握中自謂駭雞珍。三年不鳴鳴必大，豈獨駭雞當駭人。元和運啟千年聖，同遇明時餘最幸。",
      "始辭秘閣吏王畿，遽列諫垣升禁闈。蹇步何堪鳴佩玉，衰容不稱著朝衣。閶闔晨開朝百辟，冕旒不動香煙碧。",
      "步登龍尾上虛空，立去天顏無咫尺。宮花似雪從乘輿，禁月如霜坐直廬。身賤每驚隨內宴，才微常愧草天書。",
      "晚松寒竹新昌第，職居密近門多閉。日暮銀台下直回，故人到門門暫開。回頭下馬一相顧，塵土滿衣何處來。",
      "斂手炎涼敘未畢，先說舊山今悔出。岐陽旅宦少歡娛，江左羈遊費時日。贈我一篇行路吟，吟之句句披沙金。",
      "歲月徒催白髮貌，泥塗不屈青雲心。誰會茫茫天地意，短才獲用長才棄。我隨鵷鷺入煙雲，謬上丹墀為近臣。",
      "君同鸞鳳棲荊棘，猶著青袍作選人。惆悵知賢不能薦，徒為出入蓬萊殿。月慚諫紙二百張，歲愧俸錢三十萬。",
      "大底浮榮何足道，幾度相逢即身老。且傾鬥酒慰羈愁，重話符離問舊遊。北巷鄰居幾家去，東林舊院何人住。",
      "武裏村花落複開，流溝山色應如故。感此酬君千字詩，醉中分手又何之。須知通塞尋常事，莫歎浮沉先後時。",
      "慷慨臨歧重相勉，殷勤別後加餐飯。",
      "君不見買臣衣錦還故鄉，五十身榮未為晚。"
    ]
  },
  {
    "volume": 435,
    "sequence": 8,
    "title": "和錢員外答盧員外早春獨游曲江見寄長句",
    "author": "白居易",
    "content": [
      "春來有色暗融融，先到詩情酒思中。柳岸霏微裛塵雨，杏園澹蕩開花風。聞君獨遊心鬱鬱，薄晚新晴騎馬出。",
      "醉思詩侶有同年，春歎翰林無暇日。雲夫首倡寒玉音，蔚章繼和春搜吟。此時我亦閉門坐，一日風光三處心。"
    ]
  },
  {
    "volume": 435,
    "sequence": 9,
    "title": "東墟晚歇",
    "author": "白居易",
    "content": [
      "涼風冷露蕭索天，黃蒿紫菊荒涼田。繞塚秋花少顏色，細蟲小蝶飛翻翻。中有騰騰獨行者，手拄漁竿不騎馬。",
      "晚從南澗釣魚回，歇此墟中白楊下。褐衣半故白髮新，人逢知我是何人。誰言渭浦棲遲客，曾作甘泉侍從臣。"
    ]
  },
  {
    "volume": 435,
    "sequence": 10,
    "title": "客中月",
    "author": "白居易",
    "content": [
      "客從江南來，來時月上弦。悠悠行旅中，三見清光圓。",
      "曉隨殘月行，夕與新月宿。誰謂月無情，千里遠相逐。",
      "朝發渭水橋，暮入長安陌。不知今夜月，又作誰家客。"
    ]
  },
  {
    "volume": 435,
    "sequence": 11,
    "title": "挽歌詞",
    "author": "白居易",
    "content": [
      "丹旐何飛揚，素驂亦悲鳴。晨光照閭巷，輀車儼欲行。",
      "蕭條九月天，哀挽出重城。借問送者誰，妻子與弟兄。",
      "蒼蒼上古原，峨峨開新塋。含酸一慟哭，異口同哀聲。",
      "舊隴轉蕪絕，新墳日羅列。春風草綠北邙山，此地年年生死別。"
    ]
  },
  {
    "volume": 435,
    "sequence": 12,
    "title": "長相思",
    "author": "白居易",
    "content": [
      "九月西風興，月冷露華凝。思君秋夜長，一夜魂九升。",
      "二月東風來，草拆花心開。思君春日遲，一日腸九回。",
      "妾住洛橋北，君住洛橋南。十五即相識，今年二十三。",
      "有如女蘿草，生在松之側。蔓短枝苦高，縈回上不得。",
      "人言人有願，願至天必成。願作遠方獸，步步比肩行。",
      "願作深山木，枝枝連理生。"
    ]
  },
  {
    "volume": 435,
    "sequence": 13,
    "title": "山鷓鴣",
    "author": "白居易",
    "content": [
      "山鷓鴣，朝朝暮暮啼複啼，啼時露白風淒淒。",
      "黃茅岡頭秋日晚，苦竹嶺下寒月低。畬田有粟何不啄，石楠有枝何不棲。迢迢不緩複不急，樓上舟中聲暗入。",
      "夢鄉遷客輾轉臥，抱兒寡婦彷徨立。山鷓鴣，爾本此鄉鳥，生不辭巢不別群，何苦聲聲啼到曉。",
      "啼到曉，唯能愁北人，南人慣聞如不聞。"
    ]
  },
  {
    "volume": 435,
    "sequence": 14,
    "title": "放旅雁",
    "author": "白居易",
    "content": [
      "九江十年冬大雪，江水生冰樹枝折。百鳥無食東西飛，中有旅雁聲最饑。雪中啄草冰上宿，翅冷騰空飛動遲。",
      "江童持網捕將去，手攜入市生賣之。我本北人今譴謫，人鳥雖殊同是客。見此客鳥傷客人，贖汝放汝飛入雲。",
      "雁雁汝飛向何處，第一莫飛西北去。淮西有賊討未平，百萬甲兵久屯聚。官軍賊軍相守老，食盡兵窮將及汝。",
      "健兒饑餓射汝吃，拔汝翅翎為箭羽。"
    ]
  },
  {
    "volume": 435,
    "sequence": 15,
    "title": "送春歸",
    "author": "白居易",
    "content": [
      "送春歸，三月盡日日暮時。去年杏園花飛禦溝綠，何處送春曲江曲。今年杜鵑花落子規啼，送春何處西江西。",
      "帝城送春猶怏怏，天涯送春能不加惆悵。莫惆悵，送春人。冗員無替五年罷，應須准擬再送潯陽春。",
      "五年炎涼凡十變，又知此身健不健。好去今年江上春，明年未死還相見。"
    ]
  },
  {
    "volume": 435,
    "sequence": 16,
    "title": "山石榴寄元九",
    "author": "白居易",
    "content": [
      "山石榴，一名山躑躅，一名杜鵑花，杜鵑啼時花撲撲。",
      "九江三月杜鵑來，一聲催得一枝開。江城上佐閑無事，山下劚得廳前栽。爛熳一闌十八樹，根株有數花無數。",
      "千房萬葉一時新，嫩紫殷紅鮮麹塵。淚痕裛損燕支臉，剪刀裁破紅綃巾。謫仙初墮愁在世，姹女新嫁嬌泥春。",
      "日射血珠將滴地，風翻火焰欲燒人。閑折兩枝持在手，細看不似人間有。花中此物似西施，芙蓉芍藥皆嫫母。",
      "奇芳絕豔別者誰，通州遷客元拾遺。拾遺初貶江陵去，去時正值青春暮。商山秦嶺愁殺君，山石榴花紅夾路。",
      "題詩報我何所雲，苦雲色似石榴裙。當時叢畔唯思我，今日闌前只憶君。憶君不見坐銷落，日西風起紅紛紛。"
    ]
  },
  {
    "volume": 435,
    "sequence": 17,
    "title": "畫竹歌",
    "author": "白居易",
    "content": [
      "植物之中竹難寫，古今雖畫無似者。蕭郎下筆獨逼真，丹青以來唯一人。人畫竹身肥擁腫，蕭畫莖瘦節節竦。",
      "人畫竹梢死羸垂，蕭畫枝活葉葉動。不根而生從意生，不筍而成由筆成。野塘水邊碕岸側，森森兩叢十五莖。",
      "嬋娟不失筠粉態，蕭颯盡得風煙情。舉頭忽看不似畫，低耳靜聽疑有聲。西叢七莖勁而健，省向天竺寺前石上見。",
      "東叢八莖疏且寒，憶曾湘妃廟裏雨中看。幽姿遠思少人別，與君相顧空長歎。蕭郎蕭郎老可惜，手顫眼昏頭雪色。",
      "自言便是絕筆時，從今此竹尤難得。"
    ]
  },
  {
    "volume": 435,
    "sequence": 18,
    "title": "真娘墓",
    "author": "白居易",
    "content": [
      "真娘墓，虎丘道。不識真娘鏡中面，唯見真娘墓頭草。",
      "霜摧桃李風折蓮，真娘死時猶少年。脂膚荑手不牢固，世間尤物難留連。難留連，易銷歇。塞北花，江南雪。"
    ]
  },
  {
    "volume": 435,
    "sequence": 19,
    "title": "長恨歌",
    "author": "白居易",
    "content": [
      "漢皇重色思傾國，禦宇多年求不得。楊家有女初長成，養在深閨人未識。天生麗質難自棄，一朝選在君王側。",
      "回眸一笑百媚生，六宮粉黛無顏色。春寒賜浴華清池，溫泉水滑洗凝脂。侍兒扶起嬌無力，始是新承恩澤時。",
      "雲鬢花顏金步搖，芙蓉帳暖度春宵。春宵苦短日高起，從此君王不早朝。承歡侍宴無閒暇，春從春遊夜專夜。",
      "後宮佳麗三千人，三千寵愛在一身。金屋妝成嬌侍夜，玉樓宴罷醉和春。姊妹弟兄皆列土，可憐光彩生門戶。",
      "遂令天下父母心，不重生男重生女。驪宮高處入青雲，仙樂風飄處處聞。緩歌慢舞凝絲竹，盡日君王看不足。",
      "漁陽鞞鼓動地來，驚破霓裳羽衣曲。九重城闕煙塵生，千乘萬騎西南行。翠華搖搖行複止，西出都門百餘裏。",
      "六軍不發無奈何，宛轉蛾眉馬前死。花鈿委地無人收，翠翹金雀玉搔頭。君王掩面救不得，回看血淚相和流。",
      "黃埃散漫風蕭索，雲棧縈紆登劍閣。峨嵋山下少人行，旌旗無光日色薄。蜀江水碧蜀山青，聖主朝朝暮暮情。",
      "行宮見月傷心色，夜雨聞鈴腸斷聲。天旋日轉回龍馭，到此躊躇不能去。馬嵬坡下泥土中，不見玉顏空死處。",
      "君臣相顧盡沾衣，東望都門信馬歸。歸來池苑皆依舊，太液芙蓉未央柳。芙蓉如面柳如眉，對此如何不淚垂。",
      "春風桃李花開夜，秋雨梧桐葉落時。西宮南苑多秋草，宮葉滿階紅不掃。梨園弟子白髮新，椒房阿監青娥老。",
      "夕殿螢飛思悄然，孤燈挑盡未成眠。遲遲鐘鼓初長夜，耿耿星河欲曙天。鴛鴦瓦冷霜華重，翡翠衾寒誰與共。",
      "悠悠生死別經年，魂魄不曾來入夢。臨邛道士鴻都客，能以精誠致魂魄。為感君王輾轉思，遂教方士殷勤覓。",
      "排空馭氣奔如電，升天入地求之遍。上窮碧落下黃泉，兩處茫茫皆不見。忽聞海上有仙山，山在虛無縹緲間。",
      "樓閣玲瓏五雲起，其中綽約多仙子。中有一人字太真，雪膚花貌參差是。金闕西廂叩玉扃，轉教小玉報雙成。",
      "聞道漢家天子使，九華帳裏夢魂驚。攬衣推枕起裴回，珠箔銀屏邐迤開。雲鬢半偏新睡覺，花冠不整下堂來。",
      "風吹仙袂飄颻舉，猶似霓裳羽衣舞。玉容寂寞淚闌幹，梨花一枝春帶雨。含情凝睇謝君王，一別音容兩渺茫。",
      "昭陽殿裏恩愛絕，蓬萊宮中日月長。回頭下望人寰處，不見長安見塵霧。唯將舊物表深情，鈿合金釵寄將去。",
      "釵留一股合一扇，釵擘黃金合分鈿。但教心似金鈿堅，天上人間會相見。臨別殷勤重寄詞，詞中有誓兩心知。",
      "七月七日長生殿，夜半無人私語時。在天願作比翼鳥，在地願為連理枝。天長地久有時盡，此恨綿綿無絕期。"
    ]
  },
  {
    "volume": 435,
    "sequence": 20,
    "title": "婦人苦",
    "author": "白居易",
    "content": [
      "蟬鬢加意梳，蛾眉用心掃。幾度曉妝成，君看不言好。",
      "妾身重同穴，君意輕偕老。惆悵去年來，心知未能道。",
      "今朝一開口，語少意何深。願引他時事，移君此日心。",
      "人言夫婦親，義合如一身。及至死生際，何曾苦樂均。",
      "婦人一喪夫，終身守孤孑。有如林中竹，忽被風吹折。",
      "一折不重生，枯死猶抱節。男兒若喪婦，能不暫傷情。",
      "應似門前柳，逢春易發榮。風吹一枝折，還有一枝生。",
      "為君委曲言，願君再三聽。須知婦人苦，從此莫相輕。"
    ]
  },
  {
    "volume": 435,
    "sequence": 21,
    "title": "長安道",
    "author": "白居易",
    "content": [
      "花枝缺處青樓開，豔歌一曲酒一杯。美人勸我急行樂，自古朱顏不再來。君不見外州客，長安道，一回來，一回老。"
    ]
  },
  {
    "volume": 435,
    "sequence": 22,
    "title": "潛別離",
    "author": "白居易",
    "content": [
      "不得哭，潛別離。不得語，暗相思。兩心之外無人知。",
      "深籠夜鎖獨棲鳥，利劍春斷連理枝。河水雖濁有清日，烏頭雖黑有白時。唯有潛離與暗別，彼此甘心無後期。"
    ]
  },
  {
    "volume": 435,
    "sequence": 23,
    "title": "隔浦蓮",
    "author": "白居易",
    "content": [
      "隔浦愛紅蓮，昨日看猶在。夜來風吹落，只得一回採。",
      "花開雖有明年期，複愁明年還暫時。"
    ]
  },
  {
    "volume": 435,
    "sequence": 24,
    "title": "寒食野望吟",
    "author": "白居易",
    "content": [
      "丘墟郭門外，寒食誰家哭。風吹曠野紙錢飛，古墓累累春草綠。棠梨花映白楊樹，儘是死生離別處。",
      "冥寞重泉哭不聞，蕭蕭墓雨人歸去。"
    ]
  },
  {
    "volume": 435,
    "sequence": 25,
    "title": "琵琶引",
    "author": "白居易",
    "content": [
      "潯陽江頭夜送客，楓葉荻花秋索索。主人下馬客在船，舉酒欲飲無管弦。醉不成歡慘將別，別時茫茫江浸月。",
      "忽聞水上琵琶聲，主人忘歸客不發。尋聲暗問彈者誰，琵琶聲停欲語遲。移船相近邀相見，添酒回燈重開宴。",
      "千呼萬喚始出來，猶抱琵琶半遮面。轉軸撥弦三兩聲，未成曲調先有情。弦弦掩抑聲聲思，似訴平生不得意。",
      "低眉信手續續彈，說盡心中無限事。輕攏慢撚抹複挑，初為霓裳後六么。大弦嘈嘈如急雨，小弦切切如私語。",
      "嘈嘈切切錯雜彈，大珠小珠落玉盤。間關鶯語花底滑，幽咽泉流水下灘。水泉冷澀弦疑絕，疑絕不通聲暫歇。",
      "別有幽愁暗恨生，此時無聲勝有聲。銀瓶乍破水漿迸，鐵騎突出刀槍鳴。曲終收撥當心畫，四弦一聲如裂帛。",
      "東舟西舫悄無言，唯見江心秋月白。沉吟放撥插弦中，整頓衣裳起斂容。自言本是京城女，家在蝦蟆陵下住。",
      "十三學得琵琶成，名屬教坊第一部。曲罷曾教善才伏，妝成每被秋娘妒。五陵年少爭纏頭，一曲紅綃不知數。",
      "鈿頭雲篦擊節碎，血色羅裙翻酒汙。今年歡笑複明年，秋月春風等閒度。弟走從軍阿姨死，暮去朝來顏色故。",
      "門前冷落鞍馬稀，老大嫁作商人婦。商人重利輕別離，前月浮梁買茶去。去來江口守空船，繞船月明江水寒。",
      "夜深忽夢少年事，夢啼妝淚紅闌幹。我聞琵琶已歎息，又聞此語重唧唧。同是天涯淪落人，相逢何必曾相識。",
      "我從去年辭帝京，謫居臥病潯陽城。潯陽小處無音樂，終歲不聞絲竹聲。住近湓江地低濕，黃蘆苦竹繞宅生。",
      "其間旦暮聞何物，杜鵑啼血猿哀鳴。春江花朝秋月夜，往往取酒還獨傾。豈無山歌與村笛，嘔啞嘲哳難為聽。",
      "今夜聞君琵琶語，如聽仙樂耳暫明。莫辭更坐彈一曲，為君翻作琵琶行。感我此言良久立，卻坐促弦弦轉急。",
      "淒淒不似向前聲，滿座重聞皆掩泣。座中泣下誰最多，江州司馬青衫濕。"
    ]
  },
  {
    "volume": 435,
    "sequence": 26,
    "title": "簡簡吟",
    "author": "白居易",
    "content": [
      "蘇家小女名簡簡，芙蓉花腮柳葉眼。十一把鏡學點妝，十二抽針能繡裳。十三行坐事調品，不肯迷頭白地藏。",
      "玲瓏雲髻生花樣，飄颻風袖薔薇香。殊姿異態不可狀，忽忽轉動如有光。二月繁霜殺桃李，明年欲嫁今年死。",
      "丈人阿母勿悲啼，此女不是凡夫妻。恐是天仙謫人世，只合人間十三歲。大都好物不堅牢，彩雲易散琉璃脆。"
    ]
  },
  {
    "volume": 435,
    "sequence": 27,
    "title": "花非花",
    "author": "白居易",
    "content": [
      "花非花，霧非霧。夜半來，天明去。來如春夢幾多時，去似朝雲無覓處。"
    ]
  },
  {
    "volume": 435,
    "sequence": 28,
    "title": "醉後狂言，酬贈蕭、殷二協律",
    "author": "白居易",
    "content": [
      "餘杭邑客多羈貧，其間甚者蕭與殷。天寒身上猶衣葛，日高甑中未拂塵。江城山寺十一月，北風吹沙雪紛紛。",
      "賓客不見綈袍惠，黎庶未沾襦袴恩。此時太守自慚愧，重衣複衾有餘溫。因命染人與針女，先制兩裘贈二君。",
      "吳綿細軟桂布密，柔如狐腋白似雲。勞將詩書投贈我，如此小惠何足論。我有大裘君未見，寬廣和暖如陽春。",
      "此裘非繒亦非纊，裁以法度絮以仁。刀尺鈍拙制未畢，出亦不獨裹一身。若令在郡得五考，與君展覆杭州人。"
    ]
  },
  {
    "volume": 435,
    "sequence": 29,
    "title": "醉歌",
    "author": "白居易",
    "content": [
      "罷胡琴，掩秦瑟，玲瓏再拜歌初畢。誰道使君不解歌，聽唱黃雞與白日。黃雞催曉丑時鳴，白日催年酉前沒。",
      "腰間紅綬系未穩，鏡裏朱顏看已失。玲瓏玲瓏奈老何，使君歌了汝更歌。"
    ]
  }
]