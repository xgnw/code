[
  {
    "volume": 516,
    "sequence": 1,
    "title": "宣武軍鎮作",
    "author": "王彥威",
    "content": [
      "天兵十萬勇如貔，正是酬恩報國時。汴水波瀾喧鼓角，隋堤楊柳拂旌旗。前驅紅旆關西將，坐間青娥趙國姬。",
      "寄語長安舊冠蓋，粗官到底是男兒。"
    ]
  },
  {
    "volume": 516,
    "sequence": 2,
    "title": "春雪映早梅",
    "author": "庾敬休",
    "content": [
      "清晨凝雪彩，新候變庭梅。樹愛春榮遍，窗驚曙色催。",
      "寒江添粉壁，積潤履青苔。分明六出瑞，隱映幾枝開。",
      "聞笛花疑落，揮琴興轉來。曲成非寡和，長使思悠哉。"
    ]
  },
  {
    "volume": 516,
    "sequence": 3,
    "title": "題雁塔",
    "author": "許玫",
    "content": [
      "寶輪金地壓人寰，獨坐蒼冥啟玉關。北嶺風煙開魏闕，南軒氣象鎮商山。灞陵車馬垂楊裏，京國城池落照間。",
      "暫放塵心遊物外，六街鐘鼓又催還。"
    ]
  },
  {
    "volume": 516,
    "sequence": 4,
    "title": "從軍行",
    "author": "厲玄",
    "content": [
      "邊草旱不春，劍光增野塵。戰場收驥尾，清瀚怯龍鱗。",
      "帆色起歸越，松聲厭避秦。幾時逢範蠡，處處是通津。"
    ]
  },
  {
    "volume": 516,
    "sequence": 5,
    "title": "寄婺州溫郎中",
    "author": "厲玄",
    "content": [
      "積雪沒蘭溪，鄰州望不迷。波中分雁宿，樹杪接猿啼。",
      "婺女家空在，星郎手未攜。故山新寺額，掩泣荷重題。"
    ]
  },
  {
    "volume": 516,
    "sequence": 6,
    "title": "送顧非熊及第歸茅山",
    "author": "厲玄",
    "content": [
      "故山登第去，不似舊歸難。帆卷江初夜，梅生洞少寒。",
      "采薇留客飲，折竹掃仙壇。名在儀曹籍，何人肯掛冠。"
    ]
  },
  {
    "volume": 516,
    "sequence": 7,
    "title": "送黃曄明府岳州湘陰赴任",
    "author": "厲玄",
    "content": [
      "恩沾譴雪幾人同，歸宰湘陰六月中。商嶺馬嘶殘暑雨，席帆高掛早秋風。貢名頻向書闈失，飛檄曾傳朔漠空。",
      "西省尚嗟君宦遠，水雞啼處莫聽鴻。"
    ]
  },
  {
    "volume": 516,
    "sequence": 8,
    "title": "緱山月夜聞王子晉吹笙",
    "author": "厲玄",
    "content": [
      "緱山明月夜，岑寂隔塵氛。紫府參差曲，清宵次第聞。",
      "韻流多入洞，聲度半和雲。拂竹鸞驚侶，經松鶴對群。",
      "蟾光聽處合，仙路望中分。坐惜千岩曙，遺香過汝墳。"
    ]
  },
  {
    "volume": 516,
    "sequence": 9,
    "title": "和白敏中聖德和平致茲休運歲終功就合詠盛明呈上",
    "author": "魏扶",
    "content": [
      "蕭關新復舊山川，古戍秦原景象鮮。戎虜乞降歸惠化，皇威漸被懾腥膻。穹廬遠戍煙塵滅，神武光揚竹帛傳。",
      "左衽盡知歌帝澤，從茲不更備三邊。"
    ]
  },
  {
    "volume": 516,
    "sequence": 10,
    "title": "貢院題",
    "author": "魏扶",
    "content": [
      "梧桐葉落滿庭陰，鎖閉朱門試院深。",
      "曾是昔年辛苦地，不將今日負初心。"
    ]
  },
  {
    "volume": 516,
    "sequence": 11,
    "title": "賦愁",
    "author": "魏扶",
    "content": [
      "愁。迥野，深秋。生枕上，起眉頭。閨閣危坐，風塵遠遊。",
      "巴猿啼不住，谷水咽還流。送客泊舟入浦，思鄉望月登樓。",
      "煙波早晚長羈旅，弦管終年樂五侯。"
    ]
  },
  {
    "volume": 516,
    "sequence": 12,
    "title": "登郡中銷暑樓寄東川汝士",
    "author": "楊漢公",
    "content": [
      "岧嶢下瞰霅溪流，極目煙波望梓州。",
      "雖有清風當夏景，只能銷暑不銷憂。"
    ]
  },
  {
    "volume": 516,
    "sequence": 13,
    "title": "明月樓",
    "author": "楊漢公",
    "content": [
      "吳興城闕水雲中，畫舫青簾處處通。",
      "溪上玉樓樓上月，清光合作水晶宮。"
    ]
  },
  {
    "volume": 516,
    "sequence": 14,
    "title": "送閬州妓人歸老",
    "author": "何扶",
    "content": [
      "竹翠嬋娟草徑幽，佳人歸老傍汀洲。玉蟾露冷梁塵暗，金鳳花開雲鬢秋。十畝稻香新綠野，一聲歌斷舊青樓。",
      "芭蕉半卷西池雨，日暮門前雙白鷗。"
    ]
  },
  {
    "volume": 516,
    "sequence": 15,
    "title": "寄舊同年",
    "author": "何扶",
    "content": [
      "金榜題名墨尚新，今年依舊去年春。",
      "花間每被紅妝問，何事重來隻一人。"
    ]
  },
  {
    "volume": 516,
    "sequence": 16,
    "title": "望九華山",
    "author": "柴夔",
    "content": [
      "九華如劍插雲霓，青靄連空望欲迷。北截吳門疑地盡，南連楚界覺天低。龍池水蘸中秋月，石路人攀上漢梯。",
      "惆悵舊遊無複到，會須登此出塵泥。"
    ]
  },
  {
    "volume": 516,
    "sequence": 17,
    "title": "寄妾趙氏",
    "author": "房千里",
    "content": [
      "鸞鳳分飛海樹秋，忍聽鐘鼓越王樓。只應霜月明君意，緩撫瑤琴送我愁。山遠莫教雙淚盡，雁來空寄八行幽。",
      "相如若返臨邛市，畫舸朱軒萬里遊。"
    ]
  },
  {
    "volume": 516,
    "sequence": 18,
    "title": "早行",
    "author": "劉郇伯",
    "content": [
      "鐘靜人猶寢，天高月自涼。一星深戍火，殘月半橋霜。",
      "客老愁塵下，蟬寒怨路傍。青山依舊色，宛是馬卿鄉。"
    ]
  },
  {
    "volume": 516,
    "sequence": 19,
    "title": "句",
    "author": "劉郇伯",
    "content": [
      "人生分外愁。（郇伯與范酂為友，酂得句雲：",
      "「歲盡天涯雨。」久而莫屬，郇伯云云，范甚賞之。",
      "見《北夢瑣言》）"
    ]
  },
  {
    "volume": 516,
    "sequence": 20,
    "title": "贈成都僧",
    "author": "李章武",
    "content": [
      "南宗尚許通方便，何處心中更有經。",
      "好去苾芻雲水畔，何山松柏不青青。"
    ]
  },
  {
    "volume": 516,
    "sequence": 21,
    "title": "享太廟樂章",
    "author": "蕭仿",
    "content": [
      "聖祚無疆，慶傳樂章。金枝繁茂，玉葉延長。",
      "海瀆常晏，波濤不揚。汪汪美化，垂范今王。"
    ]
  },
  {
    "volume": 516,
    "sequence": 22,
    "title": "享太廟樂章",
    "author": "蕭仿",
    "content": [
      "於鑠丕嗣，惟帝之光。羽鑰象德，金石薦祥。",
      "聖系無極，景命永昌。神降上哲，維天配長。"
    ]
  },
  {
    "volume": 516,
    "sequence": 23,
    "title": "答楊尚書",
    "author": "柳棠",
    "content": [
      "未向燕台逢厚禮，幸因社會接餘歡。",
      "一魚吃了終無愧，鶤化為鵬也不難。"
    ]
  },
  {
    "volume": 516,
    "sequence": 24,
    "title": "席上戲東川楊尚書",
    "author": "柳棠",
    "content": [
      "莫言名位未相儔，風月何曾阻獻酬。",
      "前輩不須輕後輩，靖安今日在衡州。"
    ]
  },
  {
    "volume": 516,
    "sequence": 25,
    "title": "緱山月夜聞王子晉吹笙",
    "author": "鐘輅",
    "content": [
      "月滿緱山夜，風傳子晉笙。初聞盈穀遠，漸聽入雲清。",
      "杳異人間曲，遙分鶴上情。孤鸞驚欲舞，萬籟寂無聲。",
      "此夕留煙駕，何時返玉京。唯愁音響絕，曉色出都城。"
    ]
  }
]