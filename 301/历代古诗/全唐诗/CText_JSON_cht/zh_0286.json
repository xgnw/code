[
  {
    "volume": 286,
    "sequence": 1,
    "title": "贈郭駙馬",
    "author": "李端",
    "content": [
      "青春都尉最風流，二十功成便拜侯。金距鬥雞過上苑，玉鞭騎馬出長楸。熏香荀令偏憐少，傅粉何郎不解愁。",
      "日暮吹簫楊柳陌，路人遙指鳳凰樓。",
      "方塘似鏡草芊芊，初月如鉤未上弦。新開金埒看調馬，舊賜銅山許鑄錢。楊柳入樓吹玉笛，芙蓉出水妒花鈿。",
      "今朝都尉如相顧，原脫長裾學少年。"
    ]
  },
  {
    "volume": 286,
    "sequence": 2,
    "title": "宿淮浦憶司空文明",
    "author": "李端",
    "content": [
      "愁心一倍長離憂，夜思千重戀舊遊。秦地故人成遠夢，楚天涼雨在孤舟。諸溪近海潮皆應，獨樹邊淮葉盡流。",
      "別恨轉深何處寫，前程唯有一登樓。"
    ]
  },
  {
    "volume": 286,
    "sequence": 3,
    "title": "送濮陽錄事赴忠州",
    "author": "李端",
    "content": [
      "成名不遂雙旌遠，主印還為一郡雄。赤葉黃花隨野岸，青山白水映江楓。巴人夜語孤舟裏，越鳥春啼萬壑中。",
      "聞說古書多未校，肯令才子久西東。"
    ]
  },
  {
    "volume": 286,
    "sequence": 4,
    "title": "送馬尊師",
    "author": "李端",
    "content": [
      "南入商山松路深，石床溪水晝陰陰。雲中采藥隨青節，洞裏耕田映綠林。直上煙霞空舉手，回經丘壟自傷心。",
      "武陵花木應長在，願與漁人更一尋。"
    ]
  },
  {
    "volume": 286,
    "sequence": 5,
    "title": "題元注林園",
    "author": "李端",
    "content": [
      "謝家門館似山林，碧石青苔滿樹陰。乳鵲眄巢花巷靜，鳴鳩鼓翼竹園深。桔槔轉水兼通藥，方丈留僧共聽琴。",
      "獨有野人箕踞慣，過君始得一長吟。"
    ]
  },
  {
    "volume": 286,
    "sequence": 6,
    "title": "野寺病居喜盧綸見訪",
    "author": "李端",
    "content": [
      "青青麥壟白雲陰，古寺無人新草深。乳燕拾泥依古井，鳴鳩拂羽曆花林。千年駁蘚明山履，萬尺垂蘿入水心。",
      "一臥漳濱今欲老，誰知才子忽相尋。"
    ]
  },
  {
    "volume": 286,
    "sequence": 7,
    "title": "送皎然上人歸山",
    "author": "李端",
    "content": [
      "適來世上豈緣名，適去人間豈為情。古寺山中幾日到，高松月下一僧行。雲陰鳥道苔方合，雪映龍潭水更清。",
      "法主欲歸須有說，門人流淚厭浮生。"
    ]
  },
  {
    "volume": 286,
    "sequence": 8,
    "title": "贈道士",
    "author": "李端",
    "content": [
      "姓氏不書高士傳，形神自得逸人風。已傳花洞將秦接，更指茅山與蜀通。懶說歲年齊絳老，甘為鄉曲號涪翁。",
      "終朝賣卜無人識，敝服徒行入市中。"
    ]
  },
  {
    "volume": 286,
    "sequence": 9,
    "title": "題雲際寺准上人房",
    "author": "李端",
    "content": [
      "高僧居處似天臺，錫仗銅瓶對綠苔。竹巷雨晴春鳥囀，山房日午老人來。園中鹿過椒枝動，潭底龍游水沫開。",
      "獨夜焚香禮遺像，空林月出始應回。"
    ]
  },
  {
    "volume": 286,
    "sequence": 10,
    "title": "山中寄苗員外",
    "author": "李端",
    "content": [
      "鳥鳴花發空山裏，衡嶽幽人藉草時。既近淺流安筆硯，還因平石布蓍龜。千尋楚水橫琴望。萬里秦城帶酒思。",
      "聞說潘安方寓直，與君相見漸難期。"
    ]
  },
  {
    "volume": 286,
    "sequence": 11,
    "title": "憶故山贈司空曙",
    "author": "李端",
    "content": [
      "漢主金門正召才，馬卿多病自遲回。舊山暫別老將至，芳草欲闌歸去來。雲在高天風會起，年如流水日長催。",
      "知君素有棲禪意，歲晏蓬門遲爾開。"
    ]
  },
  {
    "volume": 286,
    "sequence": 12,
    "title": "閑園即事贈考功王員外",
    "author": "李端",
    "content": [
      "南陌晴雲稍變霞，東風動柳水紋斜。園林帶雪潛生草，桃李雖春未有花。幸接上賓登鄭驛，羞為長女似黃家。",
      "今朝一望還成暮，欲別芳菲戀歲華。"
    ]
  },
  {
    "volume": 286,
    "sequence": 13,
    "title": "寄廬山真上人",
    "author": "李端",
    "content": [
      "高僧無跡本難尋，更得禪行去轉深。青草湖中看五老，白雲山上宿雙林。月明潭色澄空性，夜靜猿聲證道心。",
      "更說謝公南座好，煙蘿到地幾重陰。"
    ]
  },
  {
    "volume": 286,
    "sequence": 14,
    "title": "題覺公新蘭若",
    "author": "李端",
    "content": [
      "頭白禪師何處還，獨開蘭若樹林間。鬼因巫祝傳移社，神見天人請施山。猛虎聽經金磬動，獼猴獻蜜雪窗閑。",
      "新齋結誓如相許，願與雷宗永閉關。"
    ]
  },
  {
    "volume": 286,
    "sequence": 15,
    "title": "贈道者",
    "author": "李端",
    "content": [
      "窗中忽有鶴飛聲，方士因知道欲成。來取圖書安枕裏，便驅雞犬向山行。花開深洞仙門小，路過懸橋羽節輕。",
      "送客自傷身易老，不知何處待先生。"
    ]
  },
  {
    "volume": 286,
    "sequence": 16,
    "title": "代棄婦答賈客",
    "author": "李端",
    "content": [
      "玉壘城邊爭走馬，銅鞮市里共乘舟。鳴環動佩恩無盡，掩袖低巾淚不流。疇昔將歌邀客醉，如今欲舞對君羞。",
      "忍懷賤妾平生曲，獨上襄陽舊酒樓。"
    ]
  },
  {
    "volume": 286,
    "sequence": 17,
    "title": "和李舍人直中書對月見寄",
    "author": "李端",
    "content": [
      "名卿步月正淹留，上客裁詩怨別遊。素魄近成班女扇，清光遠似庾公樓。嬋娟更稱憑高望，皎潔能傳自古愁。",
      "盈手入懷皆不見，陽春曲麗轉難酬。"
    ]
  },
  {
    "volume": 286,
    "sequence": 18,
    "title": "臥病聞吉中孚拜官寄元秘書昆季",
    "author": "李端",
    "content": [
      "漢家采使不求聲，自慰文章道欲行。毛遂登門雖異賞，韓非入傳濫齊名。雲歸暫愛青山出，客去還愁白髮生。",
      "年少奉親皆願達，敢將心事向玄成。"
    ]
  },
  {
    "volume": 286,
    "sequence": 19,
    "title": "江上逢柳中庸",
    "author": "李端",
    "content": [
      "舊住衡山曾夜歸，見君江客憶荊扉。星沉嶺上人行早，月過湖西鶴唳稀。弱竹萬株頻礙幘，新泉數步一褰衣。",
      "今來唯有禪心在，鄉路翻成向翠微。"
    ]
  },
  {
    "volume": 286,
    "sequence": 20,
    "title": "戲贈韓判官紳卿",
    "author": "李端",
    "content": [
      "少尋道士居嵩嶺，晚事高僧住沃洲。齒發未知何處老，身名且被外人愁。欲隨山水居茅洞，已有田園在虎丘。",
      "獨怪子猷緣掌馬，雪時不肯更乘舟。"
    ]
  },
  {
    "volume": 286,
    "sequence": 21,
    "title": "送周長史",
    "author": "李端",
    "content": [
      "青楓樹裏宣城郡，獨佐諸侯上板橋。江客亦能傳好信，山僧多解說南朝。雲陰出浦看帆小，草色連天見雁遙。",
      "別有空園落桃杏，知將絲組系蘭橈。"
    ]
  },
  {
    "volume": 286,
    "sequence": 22,
    "title": "題故將軍莊",
    "author": "李端",
    "content": [
      "曾將數騎過桑幹，遙對單于飭馬鞍。塞北征兒諳用劍，關西宿將許登壇。田園蕪沒歸耕晚，弓箭開離出獵難。",
      "唯有老身如刻畫，猶期聖主解衣看。"
    ]
  },
  {
    "volume": 286,
    "sequence": 23,
    "title": "夜投豐德寺謁海上人",
    "author": "李端",
    "content": [
      "半夜中峰有磬聲，偶尋樵者問山名。上方月曉聞僧語，下界林疏見客行。野鶴巢邊松最老，毒龍潛處水偏清。",
      "願得遠山知姓字，焚香洗缽過餘生。"
    ]
  },
  {
    "volume": 286,
    "sequence": 24,
    "title": "塞上",
    "author": "李端",
    "content": [
      "二十在邊城，軍中得勇名。卷旗收敗馬，占磧擁殘兵。",
      "覆陣烏鳶起，燒山草木明。塞閑思遠獵，師老厭分營。",
      "雪嶺無人跡，冰河足雁聲。李陵甘此沒，惆悵漢公卿。"
    ]
  },
  {
    "volume": 286,
    "sequence": 25,
    "title": "送彭將軍雲中覲兄",
    "author": "李端",
    "content": [
      "聞說蒼鷹守，今朝欲下鞲。因令白馬將，兼道覓封侯。",
      "略地關山冷，防河雨雪稠。翻弓騁猿臂，承箭惜貂裘。",
      "設伏軍謀密，坑降塞邑愁。報恩唯有死，莫使漢家羞。"
    ]
  },
  {
    "volume": 286,
    "sequence": 26,
    "title": "奉贈苗員外",
    "author": "李端",
    "content": [
      "朱戶敞高扉，青槐礙落暉。八龍承慶重，三虎遞朝歸。",
      "坐竹人聲絕，橫琴鳥語稀。花慚潘嶽貌，年稱老萊衣。",
      "葉暗新櫻熟，絲長粉蝶飛。應憐魯儒賤，空與故山違。"
    ]
  },
  {
    "volume": 286,
    "sequence": 27,
    "title": "酬丘拱外甥覽余舊文見寄",
    "author": "李端",
    "content": [
      "丘遲本才子，始冠即周旋。舅乏郤鑒愛，君如衛玠賢。",
      "禮將金友等，情向玉人偏。鄙俗那勞似，龍鍾卻要憐。",
      "投磚聊取笑，贈綺一何妍。野坐臨黃菊，溪行踏綠錢。",
      "岩高雲反下，洞黑水潛穿。僻嶺猿偷栗，枯池雁唼蓮。",
      "身居霞外寺，思發月明田。猶恨縈塵網，昏昏過歲年。"
    ]
  },
  {
    "volume": 286,
    "sequence": 28,
    "title": "贈岐山薑明府",
    "author": "李端",
    "content": [
      "昨夜聞山雨，歸心便似遲。幾回驚葉落，即到白頭時。",
      "雁影將魂去，蟲聲與淚期。馬卿兼病老，宋玉對秋悲。",
      "謝客才為別，陶公已見思。非關口腹累，自是雪霜姿。",
      "釀酒栽黃菊，炊粳折綠葵。山河方入望，風日正宜詩。",
      "牧豎寒騎馬，邊烽晚立旗。蘭凋猶有氣，柳脆不成絲。",
      "別後如相問，高僧知所之。"
    ]
  },
  {
    "volume": 286,
    "sequence": 29,
    "title": "下第上薛侍郎",
    "author": "李端",
    "content": [
      "蓬蓽春風起，開簾卻自悲。如何飄梗處，又到采蘭時。",
      "明鏡方重照，微誠寄一辭。家貧求祿早，身賤報恩遲。",
      "幸得皮存矣，須勞翼長之。銘肌非厚答，肉骨是前期。",
      "縱覺新人好，寧忘舊主疑。終慚太丘道，不為小生私。"
    ]
  },
  {
    "volume": 286,
    "sequence": 30,
    "title": "奉和秘書元丞杪秋憶終南舊居",
    "author": "李端",
    "content": [
      "高門有才子，能履古人蹤。白社陶元亮，青雲阮仲容。",
      "田園忽歸去，車馬杳難逢。廢巷臨秋水，支頤向暮峰。",
      "行魚避楊柳，驚鴨觸芙蓉。石竇紅泉細，山橋紫菜重。",
      "鳳雛終食竹，鶴侶暫巢松。願接煙霞賞，羈離計不從。"
    ]
  },
  {
    "volume": 286,
    "sequence": 31,
    "title": "送歸中丞使新羅",
    "author": "李端",
    "content": [
      "東望扶桑日，何年是到時。片帆通雨露，積水隔華夷。",
      "浩淼風來遠，虛冥鳥去遲。長波靜雲月，孤島宿旌旗。",
      "別葉傳秋意，回潮動客思。滄溟無舊路，何處問前期。"
    ]
  },
  {
    "volume": 286,
    "sequence": 32,
    "title": "暮春尋終南柳處士",
    "author": "李端",
    "content": [
      "龐眉一居士，鶉服隱堯時。種豆初成畝，還丹舊日師。",
      "入溪花徑遠，向嶺鳥行遲。紫葛垂苔壁，青菰映柳絲。",
      "偶來塵外事，暫與素心期。終恨遊春客，同為歲月悲。"
    ]
  },
  {
    "volume": 286,
    "sequence": 33,
    "title": "雪夜尋太白道士",
    "author": "李端",
    "content": [
      "雪路夜朦朧，尋師杏樹東。石壇連竹靜，醮火照山紅。",
      "再拜開金籙，焚香使玉童。蓬瀛三島至，天地一壺通。",
      "別客曾留藥，逢舟或借風。出遊居鶴上，避禍入羊中。",
      "過洞偏回首，登門未發蒙。桑田如可見，滄海幾時空。"
    ]
  },
  {
    "volume": 286,
    "sequence": 34,
    "title": "得山中道友書寄苗錢二員外",
    "author": "李端",
    "content": [
      "有謀皆轗軻，非病亦遲回。壯志年年減，馳暉日日催。",
      "還山不及伴，到闕又無媒。高臥成長策，微官稱下才。",
      "詩人識何謝，居士別宗雷。跡向塵中隱，書從穀口來。",
      "藥欄遭鹿踐，澗戶被猿開。野鶴巢雲竇，遊龜上水苔。",
      "新歡追易失，故思渺難裁。自有歸期在，勞君示劫灰。"
    ]
  },
  {
    "volume": 286,
    "sequence": 35,
    "title": "酬前駕部員外郎苗發",
    "author": "李端",
    "content": [
      "馬融方值校，閱簡複持鉛。素業高風繼，青春壯思全。",
      "論文多在夜，宿寺不虛年。自署區中職，同荒郭外田。",
      "山鄰三徑絕，野意八行傳。煮玉矜新法，留符識舊仙。",
      "涵苔溪溜淺，搖浪竹橋懸。複洞潛棲燕，疏楊半翳蟬。",
      "詠歌雖有和，雲錦獨成妍。應以馮唐老，相譏示此篇。"
    ]
  },
  {
    "volume": 286,
    "sequence": 36,
    "title": "宿薦福寺東池有懷故園因寄元校書",
    "author": "李端",
    "content": [
      "暮雨風吹盡，東池一夜涼。伏流回弱荇，明月入垂楊。",
      "石竹閑開碧，薔薇暗吐黃。倚琴看鶴舞，搖扇引桐香。",
      "舊筍方辭籜，新蓮未滿房。林幽花晚發，地遠草先長。",
      "撫枕愁華鬢，憑欄想故鄉。露餘清漢直，雲卷白榆行。",
      "驚鵲仍依樹，游魚不過梁。系舟偏憶戴，炊黍願期張。",
      "末路還思借，前恩詎敢忘。從來叔夜懶，非是接輿狂。",
      "眾病嬰公幹，群憂集孝璋。慚將多誤曲，今日獻周郎。"
    ]
  },
  {
    "volume": 286,
    "sequence": 37,
    "title": "送王副使還並州",
    "author": "李端",
    "content": [
      "並州近胡地，此去事風沙。鐵馬垂金絡，貂裘犯雪花。",
      "曾持兩郡印，多比五侯家。繼世新恩厚，從軍舊國賒。",
      "戍煙千里直，邊雁一行斜。想到清油幕，長謀出左車。"
    ]
  },
  {
    "volume": 286,
    "sequence": 38,
    "title": "晚春過夏侯校書值其沉醉戲贈",
    "author": "李端",
    "content": [
      "欹冠枕如意，獨寢落花前。姚馥清時醉，邊韶白日眠。",
      "曝褌還當屋，張幕便成天。謁客唯題鳳，偷兒欲覘氈。",
      "失杯猶離席，墜履反登筵。本是牆東隱，今為甕下仙。",
      "臥龍髯乍磔，棲蝶腹何便。阮籍供琴韻，陶潛餘秫田。",
      "人逢轂陽望，春似永和年。顧我非工飲，期君行見憐。",
      "嘗知渴羌好，亦覺醉胡賢。炙熟樽方竭，車回轄且全。",
      "噀風仍作雨，灑地即成泉。自鄙新豐過，遲回惜十年。"
    ]
  },
  {
    "volume": 286,
    "sequence": 39,
    "title": "哭張南史因寄南史侄叔宗",
    "author": "李端",
    "content": [
      "爭路忽摧車，沈鉤未得魚。結交唯我少，喪舊自君初。",
      "諫草文難似，圍棋智不如。仲宣新有賦，叔夜近無書。",
      "地閉滕公宅，山荒謝客廬。殲良從此恨，福善竟成虛。",
      "釀酒多同醉，烹雞或取餘。阮咸雖永別，豈共仲容疏。"
    ]
  },
  {
    "volume": 286,
    "sequence": 40,
    "title": "長安感事呈盧綸",
    "author": "李端",
    "content": [
      "十五事文翰，大兒輕孔融。長裾游邸第，笑傲五侯中。",
      "諫獵一朝寢，論邊素未工。蹉跎潘鬢至，蹭蹬阮途窮。",
      "貸布憐寧與，無金命未通。王陵固似戇，郭最遂非雄。",
      "斂板辭群彥，回車訪老農。詠詩懷洛下，送客憶山東。",
      "沈病魂神濁，清齋思慮空。羸將衛玠比，冷共鄴侯同。",
      "草舍才遮雨，荊窗不礙風。梨教通子守，酒是遠師供。",
      "捫虱欣時泰，迎貓達歲豐。原門唯有席，井飲但加蔥。",
      "少壯矜齊德，高年覺宋聾。寓書先論懶，讀易反求蒙。",
      "昔慕能鳴雁，今憐半死桐。秉心猶似矢，搔首忽如蓬。",
      "赤葉翻藤架，黃花蓋菊叢。聊將呈匠伯，今已學愚公。"
    ]
  },
  {
    "volume": 286,
    "sequence": 41,
    "title": "遊終南山因寄蘇奉禮士尊師苗員外",
    "author": "李端",
    "content": [
      "半嶺逢仙駕，清晨獨采芝。壺中開白日，霧裏卷朱旗。",
      "猿鳥知歸路，松蘿見會時。雞聲傳洞遠，鶴語報家遲。",
      "童子閑驅石，樵夫樂看棋。依稀醉後拜，恍惚夢中辭。",
      "海上終難接，人間益自疑。風塵甘獨老，山水但相思。",
      "願得燒丹訣，流沙永待師。"
    ]
  },
  {
    "volume": 286,
    "sequence": 42,
    "title": "長安書事寄盧綸",
    "author": "李端",
    "content": [
      "弱冠家廬岳，從師歲月深。翻同老夫見，殊寡少年心。",
      "及此時方晏，因之名亦沈。趨途非要路，避事樂空林。",
      "素業在山下，青泉當樹陰。交遊有凋喪，離別代追尋。",
      "向秀初聞笛，鐘期久罷琴。殘愁猶滿貌，餘淚可沾襟。",
      "勿以朱顏好，而忘白髮侵。終期入靈洞，相與煉黃金。"
    ]
  },
  {
    "volume": 286,
    "sequence": 43,
    "title": "送郭良輔下第東歸",
    "author": "李端",
    "content": [
      "獻策不得意，馳車東出秦。暮年千里客，落日萬家春。"
    ]
  },
  {
    "volume": 286,
    "sequence": 44,
    "title": "妾薄命",
    "author": "李端",
    "content": [
      "自從君棄妾，憔悴不羞人。唯餘壞粉淚，未免映衫勻。"
    ]
  },
  {
    "volume": 286,
    "sequence": 45,
    "title": "送暕上人游春",
    "author": "李端",
    "content": [
      "獨將支遁去，欲往戴顒家。晴野人臨水，春山樹發花。"
    ]
  },
  {
    "volume": 286,
    "sequence": 46,
    "title": "晦日同苗員外游曲江",
    "author": "李端",
    "content": [
      "晦日同攜手，臨流一望春。可憐楊柳陌，愁殺故鄉人。"
    ]
  },
  {
    "volume": 286,
    "sequence": 47,
    "title": "溪行逢雨與柳中庸",
    "author": "李端",
    "content": [
      "日落眾山昏，蕭蕭暮雨繁。那堪兩處宿，共聽一聲猿。"
    ]
  },
  {
    "volume": 286,
    "sequence": 48,
    "title": "和張尹憶東籬菊",
    "author": "李端",
    "content": [
      "傳書報劉尹，何事憶陶家。若為籬邊菊，山中有此花。"
    ]
  },
  {
    "volume": 286,
    "sequence": 49,
    "title": "幽居作",
    "author": "李端",
    "content": [
      "山舍千年樹，江亭萬里雲。回潮迎伍相，驟雨送湘君。"
    ]
  },
  {
    "volume": 286,
    "sequence": 50,
    "title": "題雲際寺暕上人故院",
    "author": "李端",
    "content": [
      "白髮匆匆色，青山草草心。遠公仍下世，從此別東林。"
    ]
  },
  {
    "volume": 286,
    "sequence": 51,
    "title": "觀鄰老栽松",
    "author": "李端",
    "content": [
      "雖過老人宅，不解老人心。何事殘陽裏，栽松欲待陰。"
    ]
  },
  {
    "volume": 286,
    "sequence": 52,
    "title": "贈胡居士",
    "author": "李端",
    "content": [
      "孔融過五十，海內故人稀。相府恩猶在，知君未拂衣。"
    ]
  },
  {
    "volume": 286,
    "sequence": 53,
    "title": "薦福寺送元偉",
    "author": "李端",
    "content": [
      "送客攀花後，尋僧坐竹時。明朝莫回望，青草馬行遲。"
    ]
  },
  {
    "volume": 286,
    "sequence": 54,
    "title": "哭苗垂",
    "author": "李端",
    "content": [
      "舊友無由見，孤墳草欲長。月斜鄰笛盡，車馬出山陽。"
    ]
  },
  {
    "volume": 286,
    "sequence": 55,
    "title": "客行贈馮著",
    "author": "李端",
    "content": [
      "旅行雖別路，日暮各思歸。欲下今朝淚，知君亦濕衣。"
    ]
  },
  {
    "volume": 286,
    "sequence": 56,
    "title": "蕪城",
    "author": "李端",
    "content": [
      "風吹城上樹，草沒城邊路。城裏月明時，精靈自來去。"
    ]
  },
  {
    "volume": 286,
    "sequence": 57,
    "title": "贈山中老人",
    "author": "李端",
    "content": [
      "白首獨一身，青山為四鄰。雖行故鄉陌，不見故鄉人。"
    ]
  },
  {
    "volume": 286,
    "sequence": 58,
    "title": "拜新月",
    "author": "李端",
    "content": [
      "開簾見新月，便即下階拜。細語人不聞，北風吹裙帶。"
    ]
  },
  {
    "volume": 286,
    "sequence": 59,
    "title": "聽箏",
    "author": "李端",
    "content": [
      "鳴箏金粟柱，素手玉房前。欲得周郎顧，時時誤拂弦。"
    ]
  },
  {
    "volume": 286,
    "sequence": 60,
    "title": "贈何兆",
    "author": "李端",
    "content": [
      "文章似揚馬，風骨又清羸。江漢君猶在，英靈信未衰。"
    ]
  },
  {
    "volume": 286,
    "sequence": 61,
    "title": "同司空文明過堅上人故院",
    "author": "李端",
    "content": [
      "我與雷居士，平生事遠公。無人知是舊，共到影堂中。"
    ]
  },
  {
    "volume": 286,
    "sequence": 62,
    "title": "雜詩",
    "author": "李端",
    "content": [
      "主第辭高飲，石家赴宵會。金谷走車來，玉人騎馬待。"
    ]
  },
  {
    "volume": 286,
    "sequence": 63,
    "title": "感興",
    "author": "李端",
    "content": [
      "香爐最高頂，中有高人住。日暮下山來，月明上山去。"
    ]
  },
  {
    "volume": 286,
    "sequence": 64,
    "title": "問張山人疾",
    "author": "李端",
    "content": [
      "先生沈病意何如，蓬艾門前客轉疏。",
      "不見領徒過絳帳，唯聞與婢削丹書。"
    ]
  },
  {
    "volume": 286,
    "sequence": 65,
    "title": "江上送客",
    "author": "李端",
    "content": [
      "故人南去漢江陰，秋雨蕭蕭雲夢深。",
      "江上見人應下淚，由來遠客易傷心。"
    ]
  },
  {
    "volume": 286,
    "sequence": 66,
    "title": "閨情",
    "author": "李端",
    "content": [
      "月落星稀天欲明，孤燈未滅夢難成。",
      "披衣更向門前望，不忿朝來鵲喜聲。"
    ]
  },
  {
    "volume": 286,
    "sequence": 67,
    "title": "送劉侍郎",
    "author": "李端",
    "content": [
      "幾人同去謝宣城，未及酬恩隔死生。",
      "唯有夜猿知客恨，嶧陽溪路第三聲。"
    ]
  },
  {
    "volume": 286,
    "sequence": 68,
    "title": "重送鄭宥歸蜀因寄何兆",
    "author": "李端",
    "content": [
      "黃花西上路何如，青壁連天雁亦疏。",
      "為報長卿休滌器，漢家思見茂陵書。"
    ]
  },
  {
    "volume": 286,
    "sequence": 69,
    "title": "宿石澗店聞婦人哭",
    "author": "李端",
    "content": [
      "山店門前一婦人，哀哀夜哭向秋雲。",
      "自說夫因征戰死，朝來逢著舊將軍。"
    ]
  },
  {
    "volume": 286,
    "sequence": 70,
    "title": "與道者別",
    "author": "李端",
    "content": [
      "聞說滄溟今已淺，何當白鶴更歸來。",
      "舊師唯有先生在，忍見門人掩淚回。"
    ]
  },
  {
    "volume": 286,
    "sequence": 71,
    "title": "長門怨",
    "author": "李端",
    "content": [
      "金壺漏盡禁門開，飛燕昭陽侍寢回。",
      "隨分獨眠秋殿裏，遙聞語笑自天來。"
    ]
  },
  {
    "volume": 286,
    "sequence": 72,
    "title": "憶友懷野寺舊居",
    "author": "李端",
    "content": [
      "自嫌野性共人疏，憶向西林更結廬。",
      "寄謝山陰許都講，昨來頻得遠公書。"
    ]
  },
  {
    "volume": 286,
    "sequence": 73,
    "title": "聽夜雨寄盧綸",
    "author": "李端",
    "content": [
      "暮雨蕭條過鳳城，霏霏颯颯重還輕。",
      "聞君此夜東林宿，聽得荷池幾番聲。"
    ]
  },
  {
    "volume": 286,
    "sequence": 74,
    "title": "昭君詞",
    "author": "李端",
    "content": [
      "李陵初送子卿回，漢月明時惆悵來。",
      "憶著長安舊遊處，千門萬戶玉樓臺。"
    ]
  },
  {
    "volume": 286,
    "sequence": 75,
    "title": "春晚游鶴林寺寄使府諸公",
    "author": "李端",
    "content": [
      "野寺尋春花已遲，背岩惟有兩三枝。",
      "明朝攜酒猶堪醉，為報春風且莫吹。"
    ]
  }
]