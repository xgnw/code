[
  {
    "volume": 586,
    "sequence": 1,
    "title": "長洲懷古",
    "author": "劉滄",
    "content": [
      "野燒原空盡荻灰，吳王此地有樓臺。千年事往人何在，半夜月明潮自來。白鳥影從江樹沒，清猿聲入楚雲哀。",
      "停車日晚薦蘋藻，風靜寒塘花正開。"
    ]
  },
  {
    "volume": 586,
    "sequence": 2,
    "title": "經煬帝行宮",
    "author": "劉滄",
    "content": [
      "此地曾經翠輦過，浮雲流水竟如何。香銷南國美人盡，怨入東風芳草多。殘柳宮前空露葉，夕陽川上浩煙波。",
      "行人遙起廣陵思，古渡月明聞棹歌。"
    ]
  },
  {
    "volume": 586,
    "sequence": 3,
    "title": "春日游嘉陵江",
    "author": "劉滄",
    "content": [
      "獨泛扁舟映綠楊，嘉陵江水色蒼蒼。行看芳草故鄉遠，坐對落花春日長。曲岸危檣移渡影，暮天棲鳥入山光。",
      "今來誰識東歸意，把酒閑吟思洛陽。"
    ]
  },
  {
    "volume": 586,
    "sequence": 4,
    "title": "秋日山齋書懷",
    "author": "劉滄",
    "content": [
      "啟戶清風枕簟幽，蟲絲吹落掛簾鉤。蟬吟高樹雨初霽，人憶故鄉山正秋。浩渺蒹葭連夕照，蕭疏楊柳隔沙洲。",
      "空將方寸荷知己，身寄煙蘿恩未酬。"
    ]
  },
  {
    "volume": 586,
    "sequence": 5,
    "title": "晚秋洛陽客舍",
    "author": "劉滄",
    "content": [
      "清洛平分兩岸沙，沙邊水色近人家。隋朝古陌銅駝柳，石氏荒原金穀花。庭葉霜濃悲遠客，宮城日晚度寒鴉。",
      "未成歸計關河阻，空望白雲鄉路賒。"
    ]
  },
  {
    "volume": 586,
    "sequence": 6,
    "title": "深愁喜友人至",
    "author": "劉滄",
    "content": [
      "不避驅羸道路長，青山同喜惜年光。燈前話舊階草夜，月下醉吟溪樹霜。落葉已經寒燒盡，衡門猶對古城荒。",
      "此身未遂歸休計，一半生涯寄岳陽。"
    ]
  },
  {
    "volume": 586,
    "sequence": 7,
    "title": "秋日望西陽",
    "author": "劉滄",
    "content": [
      "古木蒼苔墜幾層，行人一望旅情增。太行山下黃河水，銅雀台西武帝陵。風入蒹葭秋色動，雨餘楊柳暮煙凝。",
      "野花似泣紅妝淚，寒露滿枝枝不勝。"
    ]
  },
  {
    "volume": 586,
    "sequence": 8,
    "title": "鄴都懷古",
    "author": "劉滄",
    "content": [
      "昔時霸業何蕭索，古木唯多鳥雀聲。芳草自生宮殿處，牧童誰識帝王城。殘春楊柳長川迥，落日蒹葭遠水準。",
      "一望青山便惆悵，西陵無主月空明。"
    ]
  },
  {
    "volume": 586,
    "sequence": 9,
    "title": "題龍門僧房",
    "author": "劉滄",
    "content": [
      "靜室遙臨伊水東，寂寥誰與此身同。禹門山色度寒磬，蕭寺竹聲來晚風。僧宿石龕殘雪在，雁歸沙渚夕陽空。",
      "偶將心地問高士，坐指浮生一夢中。"
    ]
  },
  {
    "volume": 586,
    "sequence": 10,
    "title": "秋夕山齋即事",
    "author": "劉滄",
    "content": [
      "衡門無事閉蒼苔，籬下蕭疏野菊開。半夜秋風江色動，滿山寒葉雨聲來。雁飛關塞霜初落，書寄鄉閭人未回。",
      "獨坐高窗此時節，一彈瑤瑟自成哀。"
    ]
  },
  {
    "volume": 586,
    "sequence": 11,
    "title": "江行書事",
    "author": "劉滄",
    "content": [
      "遠渚蒹葭覆綠苔，姑蘇南望思裴徊。空江獨樹楚山背，暮雨一舟吳苑來。人度深秋風葉落，鳥飛殘照水煙開。",
      "寒潮欲上泛萍藻，寄薦三閭情自哀。"
    ]
  },
  {
    "volume": 586,
    "sequence": 12,
    "title": "過鑄鼎原",
    "author": "劉滄",
    "content": [
      "黃帝修真萬國朝，鼎成龍駕上丹霄。天風乍起鶴聲遠，海霧漸深龍節遙。仙界日長青鳥度，禦衣香散紫霞飄。",
      "唯留古跡寒原在，碧水蒼蒼空寂寥。"
    ]
  },
  {
    "volume": 586,
    "sequence": 13,
    "title": "秋日寓懷",
    "author": "劉滄",
    "content": [
      "海上生涯一釣舟，偶因名利事淹留。旅塗誰見客青眼，故國幾多人白頭。霽色滿川明水驛，蟬聲落日隱城樓。",
      "如何未盡此行役，西入潼關雲木秋。"
    ]
  },
  {
    "volume": 586,
    "sequence": 14,
    "title": "江城晚望",
    "author": "劉滄",
    "content": [
      "一望江城思有餘，遙分野徑入樵漁。青山經雨菊花盡，白鳥下灘蘆葉疏。靜聽潮聲寒木杪，遠看風色暮帆舒。",
      "秋期又涉潼關路，不得年年向此居。"
    ]
  },
  {
    "volume": 586,
    "sequence": 15,
    "title": "宿蒼溪館",
    "author": "劉滄",
    "content": [
      "孤館門開對碧岑，竹窗燈下聽猿吟。巴山夜雨別離夢，秦塞舊山迢遞心。滿地莓苔生近水，幾株楊柳自成陰。",
      "空思知己隔雲嶺，鄉路獨歸春草深。"
    ]
  },
  {
    "volume": 586,
    "sequence": 16,
    "title": "題王母廟",
    "author": "劉滄",
    "content": [
      "寂寥珠翠想遺聲，門掩煙微水殿清。拂曙紫霞生古壁，何年絳節下層城。鶴歸遼海春光晚，花落閑階夕雨晴。",
      "武帝無名在仙籍，玉壇星月夜空明。"
    ]
  },
  {
    "volume": 586,
    "sequence": 17,
    "title": "留別複本修古二上人",
    "author": "劉滄",
    "content": [
      "二遠相知是昔年，此身長寄禮香煙。綠蕪風晚水邊寺，清磬月高林下禪。台殿虛窗山翠入，梧桐疏葉露光懸。",
      "西峰話別又須去，終日關山在馬前。"
    ]
  },
  {
    "volume": 586,
    "sequence": 18,
    "title": "邊思",
    "author": "劉滄",
    "content": [
      "漢將邊方背轆轤，受降城北是單于。黃河晚凍雪風急，野火遠燒山木枯。偷號甲兵沖塞色，銜枚戰馬踏寒蕪。",
      "蛾眉一沒空留怨，青塚月明啼夜烏。"
    ]
  },
  {
    "volume": 586,
    "sequence": 19,
    "title": "登龍門敬善寺閣",
    "author": "劉滄",
    "content": [
      "獨步危梯入杳冥，天風瀟灑拂簷楹。禹門煙樹正春色，少室雲屏向晚晴。花落院深清禁閉，水分川闊綠蕪平。",
      "瑣窗朱檻同仙界，半夜緱山有鶴聲。"
    ]
  },
  {
    "volume": 586,
    "sequence": 20,
    "title": "題王校書山齋",
    "author": "劉滄",
    "content": [
      "猿鳥無聲晝掩扉，寒原隔水到人稀。雲晴古木月初上，雪滿空庭鶴未歸。藥囿地連山色近，樵家路入樹煙微。",
      "棲遲慣得滄浪思，雲閣還應夢釣磯。"
    ]
  },
  {
    "volume": 586,
    "sequence": 21,
    "title": "浙江晚渡懷古",
    "author": "劉滄",
    "content": [
      "蟬噪秋風滿古堤，荻花寒渡思萋萋。潮聲歸海鳥初下，草色連江人自迷。碧落晴分平楚外，青山晚出穆陵西。",
      "此來一見垂綸者，卻憶舊居明月溪。"
    ]
  },
  {
    "volume": 586,
    "sequence": 22,
    "title": "及第後宴曲江",
    "author": "劉滄",
    "content": [
      "及第新春選勝遊，杏園初宴曲江頭。紫毫粉壁題仙籍，柳色簫聲拂禦樓。霽景露光明遠岸，晚空山翠墜芳洲。",
      "歸時不省花間醉，綺陌香車似水流。"
    ]
  },
  {
    "volume": 586,
    "sequence": 23,
    "title": "秋日山寺懷友人",
    "author": "劉滄",
    "content": [
      "蕭寺樓臺對夕陰，淡煙疏磬散空林。風生寒渚白蘋動，霜落秋山黃葉深。雲盡獨看晴塞雁，月明遙聽遠村砧。",
      "相思不見又經歲，坐向松窗彈玉琴。"
    ]
  },
  {
    "volume": 586,
    "sequence": 24,
    "title": "八月十五日夜玩月",
    "author": "劉滄",
    "content": [
      "中秋朗月靜天河，烏鵲南飛客恨多。寒色滿窗明枕簟，清光凝露拂煙蘿。桂枝斜漢流靈魄，蘋葉微風動細波。",
      "此夜空亭聞木落，蒹葭霜磧雁初過。"
    ]
  },
  {
    "volume": 586,
    "sequence": 25,
    "title": "晚春宿僧院",
    "author": "劉滄",
    "content": [
      "蕭寺春風正落花，淹留數宿惠休家。碧空雲盡磬聲遠，清夜月高窗影斜。白日閑吟為道侶，青山遙指是生涯。",
      "微微一點寒燈在，鄉夢不成聞曙鴉。"
    ]
  },
  {
    "volume": 586,
    "sequence": 26,
    "title": "懷汶陽兄弟",
    "author": "劉滄",
    "content": [
      "回看雲嶺思茫茫，幾處關河隔汶陽。書信經年鄉國遠，弟兄無力海田荒。天高霜月砧聲苦，風滿寒林木葉黃。",
      "終日路岐歸未得，秋來空羨雁成行。"
    ]
  },
  {
    "volume": 586,
    "sequence": 27,
    "title": "題天宮寺閣",
    "author": "劉滄",
    "content": [
      "丹闕侵霄壯複危，排空霞影動簷扉。城連伊水禹門近，煙隔上陽宮樹微。天斂暮雲殘雨歇，路穿春草一僧歸。",
      "此來閑望更何有，無限清風生客衣。"
    ]
  },
  {
    "volume": 586,
    "sequence": 28,
    "title": "游上方石窟寺",
    "author": "劉滄",
    "content": [
      "苔徑縈回景漸分，翛然空界靜埃氛。一聲疏磬過寒水，半壁危樓隱白雲。雪下石龕僧在定，日西山木鳥成群。",
      "幾來吟嘯立朱檻，風起天香處處聞。"
    ]
  },
  {
    "volume": 586,
    "sequence": 29,
    "title": "懷江南友人",
    "author": "劉滄",
    "content": [
      "久絕音書隔塞塵，路岐誰與子相親。愁中獨坐秦城夜，別後幾經吳苑春。湘岸風來吹綠綺，海門潮上沒青蘋。",
      "空勞兩地望明月，多感斷蓬千里身。"
    ]
  },
  {
    "volume": 586,
    "sequence": 30,
    "title": "題敬亭山廟",
    "author": "劉滄",
    "content": [
      "森森古木列岩隈，迥壓寒原霽色開。雲雨只從山上起，風雷多向廟中來。三江入海聲長在，雙鶴啼天影未回。",
      "花落空庭春晝晚，石床松殿滿青苔。"
    ]
  },
  {
    "volume": 586,
    "sequence": 31,
    "title": "經麻姑山",
    "author": "劉滄",
    "content": [
      "麻姑此地煉神丹，寂寞煙霞古灶殘。一自仙娥歸碧落，幾年春雨洗紅蘭。帆飛震澤秋江遠，雨過陵陽晚樹寒。",
      "山頂白雲千萬片，時聞鸞鶴下仙壇。"
    ]
  },
  {
    "volume": 586,
    "sequence": 32,
    "title": "對殘春",
    "author": "劉滄",
    "content": [
      "楊花漠漠暗長堤，春盡人愁鳥又啼。鬢髮近來生處白，家園幾向夢中迷。霏微遠樹荒郊外，牢落空城夕照西。",
      "唯有年光堪自惜，不勝煙草日萋萋。"
    ]
  },
  {
    "volume": 586,
    "sequence": 33,
    "title": "過滄浪峽",
    "author": "劉滄",
    "content": [
      "山疊雲重一徑幽，蒼苔古石瀨清流。出岩樹色見來靜，落澗泉聲長自秋。遠入虛明思白帝，寒生浩景想滄洲。",
      "如何地近東西路，馬足車輪不暫留。"
    ]
  },
  {
    "volume": 586,
    "sequence": 34,
    "title": "經過建業",
    "author": "劉滄",
    "content": [
      "六代興衰曾此地，西風露泣白蘋花。煙波浩渺空亡國，楊柳蕭條有幾家。楚塞秋光晴入樹，浙江殘雨晚生霞。",
      "淒涼處處漁樵路，鳥去人歸山影斜。"
    ]
  },
  {
    "volume": 586,
    "sequence": 35,
    "title": "贈道者",
    "author": "劉滄",
    "content": [
      "真趣淡然居物外，忘機多是隱天臺。停燈深夜看仙籙，拂石高秋坐釣台。賣藥故人湘水別，入簷棲鳥舊山來。",
      "無因朝市知名姓，地僻衡門對嶽開。"
    ]
  },
  {
    "volume": 586,
    "sequence": 36,
    "title": "題馬太尉華山莊",
    "author": "劉滄",
    "content": [
      "別開池館背山陰，近得幽奇物外心。竹色拂雲連嶽寺，泉聲帶雨出溪林。一庭楊柳春光暖，三徑煙蘿晚翠深。",
      "自是功成閑劍履，西齋長臥對瑤琴。"
    ]
  },
  {
    "volume": 586,
    "sequence": 37,
    "title": "秋日夜懷",
    "author": "劉滄",
    "content": [
      "砧杵寥寥秋色長，繞枝寒鵲客情傷。關山雲盡九秋月，門柳葉凋三徑霜。近日每思歸少室，故人遙憶隔瀟湘。",
      "如何節候變容發，明鏡一看愁異常。"
    ]
  },
  {
    "volume": 586,
    "sequence": 38,
    "title": "題巫山廟",
    "author": "劉滄",
    "content": [
      "十二嵐峰掛夕暉，廟門深閉霧煙微。天高木落楚人思，山迥月殘神女歸。觸石晴雲凝翠鬢，度江寒雨濕羅衣。",
      "嬋娟似恨襄王夢，猿叫斷岩秋蘚稀。"
    ]
  },
  {
    "volume": 586,
    "sequence": 39,
    "title": "題吳宮苑",
    "author": "劉滄",
    "content": [
      "吳苑荒涼故國名，吳山月上照江明。殘春碧樹自留影，半夜子規何處聲。蘆葉長侵洲渚暗，蘋花開盡水煙平。",
      "經過此地千年恨，荏苒東風露色清。"
    ]
  },
  {
    "volume": 586,
    "sequence": 40,
    "title": "旅館書懷",
    "author": "劉滄",
    "content": [
      "秋看庭樹換風煙，兄弟飄零寄海邊。客計倦行分陝路，家貧休種汶陽田。雲低遠塞鳴寒雁，雨歇空山噪暮蟬。",
      "落葉蟲絲滿窗戶，秋堂獨坐思悠然。"
    ]
  },
  {
    "volume": 586,
    "sequence": 41,
    "title": "贈天臺隱者",
    "author": "劉滄",
    "content": [
      "靜者多依猿鳥叢，衡門野色四郊通。天開宿霧海生日，水泛落花山有風。回望一巢懸木末，獨尋危石坐岩中。",
      "看書飲酒餘無事，自樂樵漁狎釣翁。"
    ]
  },
  {
    "volume": 586,
    "sequence": 42,
    "title": "洛陽月夜書懷",
    "author": "劉滄",
    "content": [
      "疏柳高槐古巷通，月明西照上陽宮。一聲邊雁塞門雪，幾處遠砧河漢風。獨榻閑眠移嶽影，寒窗幽思度煙空。",
      "孤吟此夕驚秋晚，落葉殘花樹色中。"
    ]
  },
  {
    "volume": 586,
    "sequence": 43,
    "title": "江行夜泊",
    "author": "劉滄",
    "content": [
      "白浪連空極渺漫，孤舟此夜泊中灘。岳陽秋霽寺鐘遠，渡口月明漁火殘。綠綺韻高湘女怨，青葭色映水禽寒。",
      "鄉遙楚國生歸思，欲曙山光上木蘭。"
    ]
  },
  {
    "volume": 586,
    "sequence": 44,
    "title": "贈顓頊山人",
    "author": "劉滄",
    "content": [
      "浩氣含真玉片輝，著書精義入玄微。洛陽紫陌幾曾醉，少室白雲時一歸。松雪月高唯鶴宿，煙嵐秋霽到人稀。",
      "知君濟世有長策，莫問滄浪隱釣磯。"
    ]
  },
  {
    "volume": 586,
    "sequence": 45,
    "title": "長安冬夜書情",
    "author": "劉滄",
    "content": [
      "上國棲遲歲欲終，此情多寄寂寥中。鐘傳半夜旅人館，鴉叫一聲疏樹風。古巷月高山色靜，寒蕪霜落灞原空。",
      "今來唯問心期事，獨望青雲路未通。"
    ]
  },
  {
    "volume": 586,
    "sequence": 46,
    "title": "經古行宮",
    "author": "劉滄",
    "content": [
      "玉輦西歸已至今，古原風景自沉沉。禦溝流水長芳草，宮樹落花空夕陰。蝴蝶翅翻殘露滴，子規聲盡野煙深。",
      "路人不記當年事，台殿寂寥山影侵。"
    ]
  },
  {
    "volume": 586,
    "sequence": 47,
    "title": "秋日登醴泉縣樓",
    "author": "劉滄",
    "content": [
      "閑上高樓時一望，綠蕪寒野靜中分。人行直路入秦樹，雁截斜陽背塞雲。渭水自流汀島色，漢陵空長石苔紋。",
      "秋風高柳出危葉，獨聽蟬聲日欲曛。"
    ]
  },
  {
    "volume": 586,
    "sequence": 48,
    "title": "春日旅遊",
    "author": "劉滄",
    "content": [
      "玄發辭家事遠遊，春風歸雁一聲愁。花開忽憶故山樹，月上自登臨水樓。浩浩晴原人獨去，依依春草水分流。",
      "秦川楚塞煙波隔，怨別路岐何日休。"
    ]
  },
  {
    "volume": 586,
    "sequence": 49,
    "title": "送友人下第歸吳",
    "author": "劉滄",
    "content": [
      "共惜年華未立名，路岐終日軫羈情。青春半是往來盡，白髮多因離別生。楚岸帆開雲樹映，吳門月上水煙清。",
      "東歸自有故山約，花落石床苔蘚平。"
    ]
  },
  {
    "volume": 586,
    "sequence": 50,
    "title": "訪友人郊居",
    "author": "劉滄",
    "content": [
      "登原過水訪相如，竹塢莎庭似故居。空塞山當清晝晚，古槐人繼綠陰餘。休彈瑟韻傷離思，已有蟬聲報夏初。",
      "醉唱勞歌翻自歎，釣船漁浦夢難疏。"
    ]
  },
  {
    "volume": 586,
    "sequence": 51,
    "title": "匡城尋薛閔秀才不遇",
    "author": "劉滄",
    "content": [
      "音容一別近三年，往事空思意浩然。匹馬東西何處客，孤城楊柳晚來蟬。路長草色秋山綠，川闊晴光遠水連。",
      "不見故人勞夢寐，獨吟風月過南燕。"
    ]
  },
  {
    "volume": 586,
    "sequence": 52,
    "title": "與僧話舊",
    "author": "劉滄",
    "content": [
      "巾舄同時下翠微，舊遊因話事多違。南朝古寺幾僧在，西嶺空林唯鳥歸。莎徑晚煙凝竹塢，石池春色染苔衣。",
      "此時相見又相別，即是關河朔雁飛。"
    ]
  },
  {
    "volume": 586,
    "sequence": 53,
    "title": "寄遠",
    "author": "劉滄",
    "content": [
      "西園楊柳暗驚秋，寶瑟朱弦結遠愁。霜落雁聲來紫塞，月明人夢在青樓。蕙心迢遞湘雲暮，蘭思縈回楚水流。",
      "錦字織成添別恨，關河萬里路悠悠。"
    ]
  },
  {
    "volume": 586,
    "sequence": 54,
    "title": "長安逢友人",
    "author": "劉滄",
    "content": [
      "上國相逢塵滿襟，傾杯一話昔年心。荒台共望秋山立，古寺多同雪夜吟。風度重城宮漏盡，月明高柳禁煙深。",
      "終期白日青雲路，休感鬢毛霜雪侵。"
    ]
  },
  {
    "volume": 586,
    "sequence": 55,
    "title": "下第東歸途中書事",
    "author": "劉滄",
    "content": [
      "峽路誰知倦此情，往來多是半年程。孤吟洛苑逢春盡，幾向秦城見月明。高柳斷煙侵岳影，古堤斜日背灘聲。",
      "東歸海上有餘業，牢落田園荒草平。"
    ]
  },
  {
    "volume": 586,
    "sequence": 56,
    "title": "經龍門廢寺",
    "author": "劉滄",
    "content": [
      "因思人事事無窮，幾度經過感此中。山色不移樓殿盡，石台依舊水雲空。唯餘芳草滴春露，時有殘花落晚風。",
      "楊柳覆灘清瀨響，暮天沙鳥自西東。"
    ]
  },
  {
    "volume": 586,
    "sequence": 57,
    "title": "下第後懷舊居",
    "author": "劉滄",
    "content": [
      "幾到青門未立名，芳時多負故鄉情。雨餘秦苑綠蕪合，春盡灞原白髮生。每見山泉長屬意，終期身事在歸耕。",
      "蘋花覆水曲溪暮，獨坐釣舟歌月明。"
    ]
  },
  {
    "volume": 586,
    "sequence": 58,
    "title": "經無可舊居兼傷賈島",
    "author": "劉滄",
    "content": [
      "塵室寒窗我獨看，別來人事幾凋殘。書空蕭寺一僧去，雪滿巴山孤客寒。落葉墮巢禽自出，蒼苔封砌竹成竿。",
      "碧雲迢遞長江遠，向夕苦吟歸思難。"
    ]
  },
  {
    "volume": 586,
    "sequence": 59,
    "title": "贈隱者",
    "author": "劉滄",
    "content": [
      "何時止此幽棲處，獨掩衡門長綠苔。臨水靜聞靈鶴語，隔原時有至人來。五湖仙島幾年別，九轉藥爐深夜開。",
      "誰識無機養真性，醉眠松石枕空杯。"
    ]
  },
  {
    "volume": 586,
    "sequence": 60,
    "title": "題書齋",
    "author": "劉滄",
    "content": [
      "一日不曾離此處，風吹疏牖夕雲晴。氣淩霜色劍光動，吟對雪華詩韻清。高木宿禽來遠岳，古原殘雨隔重城。",
      "西齋瑤瑟自為侶，門掩半春苔蘚生。"
    ]
  },
  {
    "volume": 586,
    "sequence": 61,
    "title": "題秦女樓",
    "author": "劉滄",
    "content": [
      "珠翠香銷鴛瓦墮，神仙曾向此中游。青樓月色桂花冷，碧落簫聲雲葉愁。杳杳蓬萊人不見，蒼蒼苔蘚路空留。",
      "一從鳳去千年後，迢遞岐山水石秋。"
    ]
  },
  {
    "volume": 586,
    "sequence": 62,
    "title": "題桃源處士山居留寄",
    "author": "劉滄",
    "content": [
      "白雲深處葺茅廬，退隱衡門與俗疏。一洞曉煙留水上，滿庭春露落花初。閑看竹嶼吟新月，特酌山醪讀古書。",
      "窮達盡為身外事，浩然元氣樂樵漁。"
    ]
  },
  {
    "volume": 586,
    "sequence": 63,
    "title": "宿題天壇觀",
    "author": "劉滄",
    "content": [
      "沐發清齋宿洞宮，桂花松韻滿岩風。紫霞曉色秋山霽，碧落寒光霜月空。華表鶴聲天外迥，蓬萊仙界海門通。",
      "冥心一悟虛無理，寂寞玄珠象罔中。"
    ]
  },
  {
    "volume": 586,
    "sequence": 64,
    "title": "洛神怨",
    "author": "劉滄",
    "content": [
      "子建東歸恨思長，飄颻神女步池塘。雲鬟高動水宮影，珠翠乍搖沙露光。心寄碧沉空婉戀，夢殘春色自悠揚。",
      "停車綺陌傍楊柳，片月青樓落未央。"
    ]
  },
  {
    "volume": 586,
    "sequence": 65,
    "title": "龍門留別道友",
    "author": "劉滄",
    "content": [
      "一顧恩深荷道安，獨垂雙淚下層巒。飛鳴北雁塞雲暮，搖落西風關樹寒。春穀終期吹羽翼，萍身不定逐波瀾。",
      "裴徊偏起舊枝戀，半夜獨吟孤燭殘。"
    ]
  },
  {
    "volume": 586,
    "sequence": 66,
    "title": "題四皓廟",
    "author": "劉滄",
    "content": [
      "石壁蒼苔翠靄濃，驅車商洛想遺蹤。天高猿叫向山月，露下鶴聲來廟松。葉墮陰岩疏薜荔，池經秋雨老芙蓉。",
      "雪髯仙侶何深隱，千古寂寥雲水重。"
    ]
  },
  {
    "volume": 586,
    "sequence": 67,
    "title": "望未央宮",
    "author": "劉滄",
    "content": [
      "西上秦原見未央，山嵐川色晚蒼蒼。雲樓欲動入清渭，鴛瓦如飛出綠楊。舞席歌塵空歲月，宮花春草滿池塘。",
      "香風吹落天人語，彩鳳五雲朝漢皇。"
    ]
  },
  {
    "volume": 586,
    "sequence": 68,
    "title": "秋日過昭陵",
    "author": "劉滄",
    "content": [
      "寢廟徒悲劍與冠，翠華龍馭杳漫漫。原分山勢入空塞，地匝松陰出晚寒。上界鼎成雲縹緲，西陵舞罷淚闌幹。",
      "那堪獨立斜陽裏，碧落秋光煙樹殘。"
    ]
  },
  {
    "volume": 586,
    "sequence": 69,
    "title": "夏日登慈恩寺",
    "author": "劉滄",
    "content": [
      "金界時來一訪僧，天香飄翠瑣窗凝。碧池靜照寒松影，清晝深懸古殿燈。晚景風蟬催節候，高空雲鳥度軒層。",
      "塵機消盡話玄理，暮磬出林疏韻澄。"
    ]
  },
  {
    "volume": 586,
    "sequence": 70,
    "title": "宿題金山寺",
    "author": "劉滄",
    "content": [
      "一點青山翠色危，雲岩不掩與星期。海門煙樹潮歸後，江面山樓月照時。獨鶴唳空秋露下，高僧入定夜猿知。",
      "蕭疏水木清鐘梵，顥氣寒光動石池。"
    ]
  },
  {
    "volume": 586,
    "sequence": 71,
    "title": "送友人游蜀",
    "author": "劉滄",
    "content": [
      "北去西遊春未半，蜀山雲雪入詩情。青蘿拂水花流影，翠靄隔岩猿有聲。日出空江分遠浪，鳥歸高木認孤城。",
      "心期萬里無勞倦，古石蒼苔峽路清。"
    ]
  },
  {
    "volume": 586,
    "sequence": 72,
    "title": "題鄭中丞東溪",
    "author": "劉滄",
    "content": [
      "一境新開雉堞西，綠苔微徑露淒淒。高軒夜靜竹聲遠，曲岸春深楊柳低。山霽月明常此醉，草芳花暗省曾迷。",
      "即隨鳳詔歸清列，幾憶風花夢小溪。"
    ]
  },
  {
    "volume": 586,
    "sequence": 73,
    "title": "代友人悼姬",
    "author": "劉滄",
    "content": [
      "羅帳香微冷錦裀，歌聲永絕想梁塵。蕭郎獨宿落花夜，謝女不歸明月春。青鳥罷傳相寄字，碧江無複採蓮人。",
      "滿庭芳草坐成恨，迢遞蓬萊入夢頻。"
    ]
  },
  {
    "volume": 586,
    "sequence": 74,
    "title": "夏日登西林白上人樓",
    "author": "劉滄",
    "content": [
      "幾到西林清淨境，層台高視有無間。寒光遠動天邊水，碧影出空煙外山。苔點落花微萼在，葉藏幽鳥碎聲閑。",
      "曠然多慊登樓意，永日重門深掩關。"
    ]
  },
  {
    "volume": 586,
    "sequence": 75,
    "title": "江樓月夜聞笛",
    "author": "劉滄",
    "content": [
      "南浦蒹葭疏雨後，寂寥橫笛怨江樓。思飄明月浪花白，聲入碧雲楓葉秋。河漢夜闌孤雁度，瀟湘水闊二妃愁。",
      "發寒衣濕曲初罷，露色河光生釣舟。"
    ]
  },
  {
    "volume": 586,
    "sequence": 76,
    "title": "送友人下第東歸",
    "author": "劉滄",
    "content": [
      "漠漠楊花灞岸飛，幾回傾酒話東歸。九衢春盡生鄉夢，千里塵多滿客衣。流水雨餘芳草合，空山月晚白雲微。",
      "金門自有西來約，莫待螢光照竹扉。"
    ]
  },
  {
    "volume": 586,
    "sequence": 77,
    "title": "從鄭郎中高州游東潭",
    "author": "劉滄",
    "content": [
      "煙嵐晚入濕旌旗，高檻風清醉未歸。夾路野花迎馬首，出林山鳥向人飛。一溪寒水涵清淺，幾處晴雲度翠微。",
      "自是謝公心近得，登樓望月思依依。"
    ]
  },
  {
    "volume": 586,
    "sequence": 78,
    "title": "罷華原尉上座主尚書",
    "author": "劉滄",
    "content": [
      "自憐生計事悠悠，浩渺滄浪一釣舟。千里夢歸清洛近，三年官罷杜陵秋。山連絕塞渾無色，水到平沙幾處流。",
      "白露黃花歲時晚，不堪霜鬢鏡前愁。"
    ]
  },
  {
    "volume": 586,
    "sequence": 79,
    "title": "雨後游南門寺",
    "author": "劉滄",
    "content": [
      "郭南山寺雨初晴，上界尋僧竹裏行。半壁樓臺秋月過，一川煙水夕陽平。苔封石室雲含潤，露滴松枝鶴有聲。",
      "木葉蕭蕭動歸思，西風畫角漢東城。"
    ]
  },
  {
    "volume": 586,
    "sequence": 80,
    "title": "題古寺",
    "author": "劉滄",
    "content": [
      "古寺蕭條偶宿期，更深霜壓竹枝低。長天月影高窗過，疏樹寒鴉半夜啼。池水竭來龍已去，老松枯處鶴猶棲。",
      "傷心可惜從前事，寥落朱廊墮粉泥。"
    ]
  },
  {
    "volume": 586,
    "sequence": 81,
    "title": "晚秋野望",
    "author": "劉滄",
    "content": [
      "秋盡郊原情自哀，菊花寂寞晚仍開。高風疏葉帶霜落，一雁寒聲背水來。荒壘幾年經戰後，故山終日望書回。",
      "歸途休問從前事，獨唱勞歌醉數杯。"
    ]
  },
  {
    "volume": 586,
    "sequence": 82,
    "title": "秋月望上陽宮",
    "author": "劉滄",
    "content": [
      "苔色輕塵鎖洞房，亂鴉群鴿集殘陽。青山空出禁城日，黃葉自飛宮樹霜。禦路幾年香輦去，天津終日水聲長。",
      "此時獨立意難盡，正值西風砧杵涼。"
    ]
  },
  {
    "volume": 586,
    "sequence": 83,
    "title": "入關留別主人",
    "author": "劉滄",
    "content": [
      "此來多愧食魚心，東閣將辭強一吟。羸馬客程秋草合，晚蟬關樹古槐深。風生野渡河聲急，雁過寒原嶽勢侵。",
      "對酒相看自無語，幾多離思入瑤琴。"
    ]
  },
  {
    "volume": 586,
    "sequence": 84,
    "title": "留別山中友人",
    "author": "劉滄",
    "content": [
      "欲辭松月戀知音，去住多同羈鳥心。秋盡書窗驚白髮，晚沖霜葉下青岑。大河風急寒聲遠，高嶺雲開夕影深。",
      "別後寂寥無限意，野花門路草蟲吟。"
    ]
  },
  {
    "volume": 586,
    "sequence": 85,
    "title": "春晚旅次有懷",
    "author": "劉滄",
    "content": [
      "晚出關河綠野平，依依雲樹動鄉情。殘春花盡黃鶯語，遠客愁多白髮生。野水亂流臨古驛，斷煙凝處近孤城。",
      "東西未遂歸田計，海上青山久廢耕。"
    ]
  },
  {
    "volume": 586,
    "sequence": 86,
    "title": "與重幽上人話舊",
    "author": "劉滄",
    "content": [
      "雲飛天末水空流，省與師同別異州。庭樹蟬聲初入夏，石床苔色幾經秋。燈微靜室生鄉思，月上嚴城話旅遊。",
      "自喜他年接巾舄，滄浪地近虎溪頭。"
    ]
  },
  {
    "volume": 586,
    "sequence": 87,
    "title": "月夜聞鶴唳",
    "author": "劉滄",
    "content": [
      "碧落風微月正明，霜毛似怨有離情。莓苔石冷想孤立，楊柳葉疏聞轉清。空夜露殘驚墮羽，遼天秋晚憶歸程。",
      "鳳凰樓閣知猶戀，終逐煙霞上玉京。"
    ]
  },
  {
    "volume": 586,
    "sequence": 88,
    "title": "過北邙山",
    "author": "劉滄",
    "content": [
      "散漫黃埃滿北原，折碑橫路碾苔痕。空山夜月來松影，荒塚春風變木根。漠漠兔絲羅古廟，翩翩丹旐過孤村。",
      "白楊落日悲風起，蕭索寒巢鳥獨奔。"
    ]
  },
  {
    "volume": 586,
    "sequence": 89,
    "title": "咸陽懷古",
    "author": "劉滄",
    "content": [
      "經過此地無窮事，一望淒然感廢興。渭水故都秦二世，咸原秋草漢諸陵。天空絕塞聞邊雁，葉盡孤村見夜燈。",
      "風景蒼蒼多少恨，寒山半出白雲層。"
    ]
  },
  {
    "volume": 586,
    "sequence": 90,
    "title": "送友人罷舉赴薊門從事",
    "author": "劉滄",
    "content": [
      "人生行止在知己，遠佐諸侯重所依。綠綬便當身是貴，青霄休怨志相違。晚雲遼水疏殘雨，寒角邊城怨落暉。",
      "此去黃金臺上客，相思應羨雁南歸。"
    ]
  },
  {
    "volume": 586,
    "sequence": 91,
    "title": "看榜日",
    "author": "劉滄",
    "content": [
      "禁漏初停蘭省開，列仙名目上清來。飛鳴曉日鶯聲遠，變化春風鶴影回。廣陌萬人生喜色，曲江千樹發寒梅。",
      "青雲已是酬恩處，莫惜芳時醉酒杯。"
    ]
  },
  {
    "volume": 586,
    "sequence": 92,
    "title": "送李休秀才歸嶺中",
    "author": "劉滄",
    "content": [
      "南泛孤舟景自饒，蒹葭汀浦晚蕭蕭。秋風漢水旅愁起，寒木楚山歸思遙。獨夜猿聲和落葉，晴江月色帶回潮。",
      "故園新過重陽節，黃菊滿籬應未凋。"
    ]
  },
  {
    "volume": 586,
    "sequence": 93,
    "title": "寓居寄友人",
    "author": "劉滄",
    "content": [
      "雨餘虛館竹陰清，獨坐書窗軫旅情。芳草衡門無馬跡，古槐深巷有蟬聲。夕陽雲盡嵩峰出，遠岸煙消洛水準。",
      "今夜南原賞佳景，月高風定苦吟生。"
    ]
  },
  {
    "volume": 586,
    "sequence": 94,
    "title": "經曲阜城",
    "author": "劉滄",
    "content": [
      "行經闕裏自堪傷，曾歎東流逝水長。蘿蔓幾凋荒隴樹，莓苔多處古宮牆。三千弟子標青史，萬代先生號素王。",
      "蕭索風高洙泗上，秋山明月夜蒼蒼。"
    ]
  },
  {
    "volume": 586,
    "sequence": 95,
    "title": "汶陽客舍",
    "author": "劉滄",
    "content": [
      "年光自感益蹉跎，岐路東西竟若何。窗外雨來山色近，海邊秋至雁聲多。思鄉每讀登樓賦，對月空吟叩角歌。",
      "迢遞舊山伊水畔，破齋荒徑閉煙蘿。"
    ]
  },
  {
    "volume": 586,
    "sequence": 96,
    "title": "留別崔澣秀才昆仲",
    "author": "劉滄",
    "content": [
      "汶陽離思水無窮，去住情深夢寐中。歲晚蟲鳴寒露草，日西蟬噪古槐風。川分遠嶽秋光靜，雲盡遙天霽色空。",
      "對酒不能傷此別，尺書憑雁往來通。"
    ]
  },
  {
    "volume": 586,
    "sequence": 97,
    "title": "和友人憶洞庭舊居",
    "author": "劉滄",
    "content": [
      "客舍經時益苦吟，洞庭猶憶在前林。青山殘月有歸夢，碧落片雲生遠心。溪路煙開江月出，草堂門掩海濤深。",
      "因君話舊起愁思，隔水數聲何處砧。"
    ]
  },
  {
    "volume": 586,
    "sequence": 98,
    "title": "晚歸山居",
    "author": "劉滄",
    "content": [
      "寥落霜空木葉稀，初行郊野思依依。秋深頻憶故鄉事，日暮獨尋荒徑歸。山影暗隨雲水動，鐘聲潛入遠煙微。",
      "娟娟唯有西林月，不惜清光照竹扉。"
    ]
  },
  {
    "volume": 586,
    "sequence": 99,
    "title": "送元敘上人歸上黨",
    "author": "劉滄",
    "content": [
      "太行關路戰塵收，白日思鄉別沃州。薄暮焚香臨野燒，清晨漱齒涉寒流。溪邊殘壘空雲木，山上孤城對驛樓。",
      "此去寂寥尋舊跡，蒼苔滿徑竹齋秋。"
    ]
  },
  {
    "volume": 586,
    "sequence": 100,
    "title": "秋日旅途即事",
    "author": "劉滄",
    "content": [
      "驅羸多自感，煙草遠郊平。鄉路幾時盡，旅人終日行。",
      "渡邊寒水驛，山下夕陽城。蕭索更何有，秋風兩鬢生。"
    ]
  },
  {
    "volume": 586,
    "sequence": 101,
    "title": "早行",
    "author": "劉滄",
    "content": [
      "旅途乘早景，策馬獨淒淒。殘影郡樓月，一聲關樹雞。",
      "聽鐘煙柳外，問渡水雲西。當自勉行役，終期功業齊。"
    ]
  },
  {
    "volume": 586,
    "sequence": 102,
    "title": "句",
    "author": "劉滄",
    "content": [
      "海曙雲浮日，江遙水合天。"
    ]
  }
]