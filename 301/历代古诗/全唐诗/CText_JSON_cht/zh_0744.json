[
  {
    "volume": 744,
    "sequence": 1,
    "title": "僻居謝何明府見訪",
    "author": "伍喬",
    "content": [
      "公退琴堂動逸懷，閑披煙靄訪微才。馬嘶窮巷蛙聲息，轍到衡門草色開。風引柳花當坐起，日將林影入庭來。",
      "滿齋塵土一床蘚，多謝從容水飯回。"
    ]
  },
  {
    "volume": 744,
    "sequence": 2,
    "title": "冬日道中",
    "author": "伍喬",
    "content": [
      "去去天涯無定期，瘦童羸馬共依依。暮煙江口客來絕，寒葉嶺頭人住稀。帶雪野風吹旅思，入雲山火照行衣。",
      "釣台吟閣滄洲在，應為初心未得歸。"
    ]
  },
  {
    "volume": 744,
    "sequence": 3,
    "title": "僻居酬友人",
    "author": "伍喬",
    "content": [
      "僻居雖愛近林泉，幽徑閒居碧蘚連。向竹掩扉隨鶴息，就溪安石學僧禪。古琴帶月音聲亮，山果經霜氣味全，多謝故交憐朴野，隔雲時複寄佳篇。"
    ]
  },
  {
    "volume": 744,
    "sequence": 4,
    "title": "游西山龍泉禪寺",
    "author": "伍喬",
    "content": [
      "疊巘層峰坐可觀，枕門流水更潺湲。曉鐘聲徹洞溪遠，夏木影籠軒檻寒。幽徑乍尋衣屨潤，古堂頻宿夢魂安。",
      "因嗟城郭營營事，不得長遊空鬢殘。"
    ]
  },
  {
    "volume": 744,
    "sequence": 5,
    "title": "宿灊山",
    "author": "伍喬",
    "content": [
      "一入仙山萬慮寬，夜深寧厭倚虛欄。鶴和雲影宿高木，人帶月光登古壇。芝朮露濃溪塢白，薜蘿風起殿廊寒。",
      "更陪羽客論真理，不覺初鐘叩曉殘。"
    ]
  },
  {
    "volume": 744,
    "sequence": 6,
    "title": "遊西禪",
    "author": "伍喬",
    "content": [
      "遠岫當軒列翠光，高僧一衲萬緣忘。碧松影裏地長潤，白藕花中水亦香。雲自雨前生淨石，鶴于鐘後宿長廊。",
      "遊人戀此吟終日，盛暑樓臺早有涼。"
    ]
  },
  {
    "volume": 744,
    "sequence": 7,
    "title": "寄史處士",
    "author": "伍喬",
    "content": [
      "長羨閒居一水湄，吟情高古有誰知。石樓待月橫琴久，漁浦經風下釣遲。僻塢落花多掩徑，舊山殘燒幾侵籬。",
      "松門別後無消息，早晚重應躡屐隨。"
    ]
  },
  {
    "volume": 744,
    "sequence": 8,
    "title": "僻居秋思寄友人",
    "author": "伍喬",
    "content": [
      "門巷秋歸更寂寥，雨餘閑砌委蘭苗。夢回月夜蟲吟壁，病起茅齋藥滿瓢。澤國舊游關遠思，竹林前會負佳招。",
      "身名未立猶辛苦，何許流年晚鬢凋。"
    ]
  },
  {
    "volume": 744,
    "sequence": 9,
    "title": "寄落星史虛白處士",
    "author": "伍喬",
    "content": [
      "白雲峰下古溪頭，曾與提壺爛熳遊。登閣共看彭蠡水，圍爐相憶杜陵秋。棋玄不厭通高品，句妙多容隔歲酬。",
      "別後相思時一望，暮山空碧水空流。"
    ]
  },
  {
    "volume": 744,
    "sequence": 10,
    "title": "九江旅夜寄山中故人",
    "author": "伍喬",
    "content": [
      "弱柳風高遠漏沈，坐來難便息愁吟。江城雪盡寒猶在，客舍燈孤夜正深。塵土積年粘旅服，關山無處寄歸心。",
      "此時遙羨閑眠侶，靜掩雲扉臥一林。"
    ]
  },
  {
    "volume": 744,
    "sequence": 11,
    "title": "聞杜牧赴闕",
    "author": "伍喬",
    "content": [
      "舊隱匡廬一草堂，今聞攜策謁吾皇。峽雲難卷從龍勢，古劍終騰出土光。開翅定期歸碧落，濯纓寧肯問滄浪。",
      "他時得意交知仰，莫忘裁詩寄釣鄉。"
    ]
  },
  {
    "volume": 744,
    "sequence": 12,
    "title": "題西林寺水閣",
    "author": "伍喬",
    "content": [
      "竹翠苔花繞檻濃，此亭幽致詎曾逢。水分林下清泠派，山峙雲間峭峻峰。怪石夜光寒射燭，老杉秋韻冷和鐘。",
      "不知來往留題客，誰約重尋蓮社蹤。"
    ]
  },
  {
    "volume": 744,
    "sequence": 13,
    "title": "林居喜崔三博遠至",
    "author": "伍喬",
    "content": [
      "幾日區區在遠程，晚煙林徑喜相迎。姿容雖有塵中色，巾屨猶多嶽上清。野石靜排為坐榻，溪茶深煮當飛觥。",
      "留連話與方經宿，又欲攜書別我行。"
    ]
  },
  {
    "volume": 744,
    "sequence": 14,
    "title": "觀華夷圖",
    "author": "伍喬",
    "content": [
      "別手應難及此精，須知攢簇自心靈。始于毫末分諸國，漸見圖中列四溟。關路欲伸通楚勢，蜀山俄聳入秦青。",
      "筆端盡現寰區事，堪把長懸在戶庭。"
    ]
  },
  {
    "volume": 744,
    "sequence": 15,
    "title": "廬山書堂送祝秀才還鄉",
    "author": "伍喬",
    "content": [
      "束書辭我下重巔，相送同臨楚岸邊。歸思幾隨千里水，離情空寄一枝蟬。園林到日酒初熟，庭戶開時月正圓。",
      "莫使蹉跎戀疏野，男兒酬志在當年。"
    ]
  },
  {
    "volume": 744,
    "sequence": 16,
    "title": "暮冬送何秀才毗陵",
    "author": "伍喬",
    "content": [
      "匹馬嘶風去思長，素琴孤劍稱戎裝。路塗多是過殘歲，杯酒無辭到醉鄉。雲傍水村凝冷片，雪連山驛積寒光。",
      "毗陵城下饒嘉景，回日新詩應滿堂。"
    ]
  },
  {
    "volume": 744,
    "sequence": 17,
    "title": "龍潭張道者",
    "author": "伍喬",
    "content": [
      "碧洞幽岩獨息心，時人何路得相尋。養生不說憑諸藥，適意惟聞在一琴。石徑掃稀山蘚合，竹軒開晚野雲深。",
      "他年功就期飛去，應笑吾徒多苦吟。"
    ]
  },
  {
    "volume": 744,
    "sequence": 18,
    "title": "晚秋同何秀才溪上",
    "author": "伍喬",
    "content": [
      "閒步秋光思杳然，荷藜因共過林煙。期收野藥尋幽路，欲采溪菱上小船。雲吐晚陰藏霽岫，柳含餘靄咽殘蟬。",
      "倒尊盡日忘歸處，山磬數聲敲暝天。"
    ]
  },
  {
    "volume": 744,
    "sequence": 19,
    "title": "送江少府授延陵後寄",
    "author": "伍喬",
    "content": [
      "五老雲中勤學者，遇時能不困風塵。束書西上謁明主，捧檄南歸慰老親。別館友朋留醉久，去程煙月入吟新。",
      "莫因官小慵之任，自古鸞棲有異人。"
    ]
  },
  {
    "volume": 744,
    "sequence": 20,
    "title": "觀山水障子",
    "author": "伍喬",
    "content": [
      "功績精妍世少倫，圖時應倍用心神。不知草木承何異，但見江山長帶春。雲勢似離岩底石，浪花如動岸邊蘋。",
      "更疑獨泛漁舟者，便是其中舊隱人。"
    ]
  },
  {
    "volume": 744,
    "sequence": 21,
    "title": "寄張學士洎",
    "author": "伍喬",
    "content": [
      "不知何處好消憂，公退攜壺即上樓。職事久參侯伯幕，夢魂長繞帝王州。黃山向晚盈軒翠，黟水含春繞檻流。",
      "遙想玉堂多暇日，花時誰伴出城遊。"
    ]
  },
  {
    "volume": 744,
    "sequence": 22,
    "title": "句",
    "author": "伍喬",
    "content": [
      "積靄沈諸壑，微陽在半峰。"
    ]
  }
]