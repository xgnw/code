[
  {
    "volume": 503,
    "sequence": 1,
    "title": "留辭杭州姚合郎中",
    "author": "周賀",
    "content": [
      "波濤千里隔，抱疾亦相尋。會宿逢高士，辭歸值積霖。",
      "叢桑山店迥，孤燭海船深。尚有重來約，知無省閣心。"
    ]
  },
  {
    "volume": 503,
    "sequence": 2,
    "title": "酬吳之問見贈",
    "author": "周賀",
    "content": [
      "已當鳴雁夜，多事不同居。故疾離城晚，秋霖見月疏。",
      "趁風開靜戶，帶葉卷殘書。蕩槳期南去，荒園久廢鋤。"
    ]
  },
  {
    "volume": 503,
    "sequence": 3,
    "title": "送分定歸靈夏",
    "author": "周賀",
    "content": [
      "南遊多老病，見說講經稀。塞寺幾僧在，關城空自歸。",
      "帶河衰草斷，映日旱沙飛。卻到禪齋後，邊軍識衲衣。"
    ]
  },
  {
    "volume": 503,
    "sequence": 4,
    "title": "與崔弇話別",
    "author": "周賀",
    "content": [
      "歸思緣平澤，幽齋夜話遲。人尋馮翊去，草向建康衰。",
      "雨雪生中路，干戈阻後期。幾年方見面，應是鑷蒼髭。"
    ]
  },
  {
    "volume": 503,
    "sequence": 5,
    "title": "題何氏池亭",
    "author": "周賀",
    "content": [
      "信是虛閑地，亭高亦有苔。繞池逢石坐，穿竹引山回。",
      "果落纖萍散，龜行細草開。主人偏好事，終不厭頻來。"
    ]
  },
  {
    "volume": 503,
    "sequence": 6,
    "title": "送表兄東南游",
    "author": "周賀",
    "content": [
      "山水疊層層，吾兄涉又登。掛帆春背雁，尋磬夜逢僧。",
      "雪溜懸衡岳，江雲蓋秣陵。評文永不忘，此說是中興。"
    ]
  },
  {
    "volume": 503,
    "sequence": 7,
    "title": "送康紹歸建業",
    "author": "周賀",
    "content": [
      "南朝秋色滿，君去意如何。帝業空城在，民田壞塚多。",
      "月圓臺獨上，栗綻寺頻過。籬下西江闊，相思見白波。"
    ]
  },
  {
    "volume": 503,
    "sequence": 8,
    "title": "再過王輅原居納涼",
    "author": "周賀",
    "content": [
      "夏天多憶此，早晚得秋分。舊月來還見，新蟬坐忽聞。",
      "扇風調病葉，溝水隔殘雲。別有微涼處，從容不似君。"
    ]
  },
  {
    "volume": 503,
    "sequence": 9,
    "title": "送耿山人歸湖南",
    "author": "周賀",
    "content": [
      "南行隨越僧，別業幾池菱。兩鬢已垂白，五湖歸掛罾。",
      "夜濤鳴柵鎖，寒葦露船燈。去此應無事，卻來知不能。"
    ]
  },
  {
    "volume": 503,
    "sequence": 10,
    "title": "送省己上人歸太原",
    "author": "周賀",
    "content": [
      "惜別聽邊漏，窗燈落燼重。寒僧回絕塞，夕雪下窮冬。",
      "出定聞殘角，休兵見壞鋒。何年更來此，老卻倚階松。"
    ]
  },
  {
    "volume": 503,
    "sequence": 11,
    "title": "宿甄山南溪晝公院",
    "author": "周賀",
    "content": [
      "從作兩河客，別離經半年。卻來峰頂宿，知廢甄南禪。",
      "餘霧沉斜月，孤燈照落泉。何當閒事盡，相伴老溪邊。"
    ]
  },
  {
    "volume": 503,
    "sequence": 12,
    "title": "相次尋舉客寄住人",
    "author": "周賀",
    "content": [
      "停橈因舊識，白髮向波濤。以我往來倦，知君耕稼勞。",
      "渚田臨舍盡，阪路出簷高。游者還南去，終期伴爾曹。"
    ]
  },
  {
    "volume": 503,
    "sequence": 13,
    "title": "出關寄賈島",
    "author": "周賀",
    "content": [
      "舊鄉無子孫，誰共老青門。迢遞早秋路，別離深夜村。",
      "伊流偕行客，嶽響答啼猿。去後期招隱，何當複此言。"
    ]
  },
  {
    "volume": 503,
    "sequence": 14,
    "title": "暮冬長安旅舍",
    "author": "周賀",
    "content": [
      "湖外誰相識，思歸日日頻。遍尋新住客，少見故鄉人。",
      "失計空知命，勞生恥為身。惟看洞庭樹，即是舊山春。"
    ]
  },
  {
    "volume": 503,
    "sequence": 15,
    "title": "贈胡僧",
    "author": "周賀",
    "content": [
      "瘦形無血色，草屨著行穿。閒話似持咒，不眠同坐禪。",
      "背經來漢地，袒膊過冬天。情性人難會，游方應信緣。"
    ]
  },
  {
    "volume": 503,
    "sequence": 16,
    "title": "贈李主簿",
    "author": "周賀",
    "content": [
      "稅時兼主印，每日得閒稀。對酒妨料吏，為官亦典衣。",
      "案遲吟坐待，宅近步行歸。見說論詩道，應愁判是非。"
    ]
  },
  {
    "volume": 503,
    "sequence": 17,
    "title": "同朱慶餘宿翊西上人房",
    "author": "周賀",
    "content": [
      "溪僧還共謁，相與坐寒天。屋雪淩高燭，山茶稱遠泉。",
      "夜清更徹寺，空闊雁沖煙。莫怪多時話，重來又來年。"
    ]
  },
  {
    "volume": 503,
    "sequence": 18,
    "title": "寄姚合郎中",
    "author": "周賀",
    "content": [
      "轉刺名山郡，連年別省曹。分題得客少，著價買書高。",
      "晚柳蟬和角，寒城燭照濤。鄱溪臥疾久，未獲後乘騷。"
    ]
  },
  {
    "volume": 503,
    "sequence": 19,
    "title": "休糧僧",
    "author": "周賀",
    "content": [
      "一齋難過日，況是更休糧。養力時行道，聞鐘不上堂。",
      "唯留溫藥火，未寫化金方。舊有山廚在，從僧請作房。"
    ]
  },
  {
    "volume": 503,
    "sequence": 20,
    "title": "懷西峰隱者",
    "author": "周賀",
    "content": [
      "灌木藏岑色，天寒望即愁。高齋何日去，遠瀑入城流。",
      "臘近溪書絕，燈殘夜雪稠。邇來相憶處，枕上苦吟休。"
    ]
  },
  {
    "volume": 503,
    "sequence": 21,
    "title": "贈柏岩禪師",
    "author": "周賀",
    "content": [
      "野寺絕依念，靈山會遍行。老來披衲重，病後讀經生。",
      "乞食嫌村遠，尋溪愛路平。多年柏岩住，不記柏岩名。"
    ]
  },
  {
    "volume": 503,
    "sequence": 22,
    "title": "旅懷",
    "author": "周賀",
    "content": [
      "不覺月又盡，未歸還到春。雪通廬嶽夢，樹匝草堂身。",
      "澤雁和寒露，江槎帶遠薪。何年自此去，舊國複為鄰。"
    ]
  },
  {
    "volume": 503,
    "sequence": 23,
    "title": "緱氏韋明府廳",
    "author": "周賀",
    "content": [
      "貴邑清風滿，誰同上宰心。杉松出郭外，雨電下嵩陰。",
      "度雁方離壘，來僧始別岑。西池月才迥，會接一宵吟。"
    ]
  },
  {
    "volume": 503,
    "sequence": 24,
    "title": "送朱慶餘",
    "author": "周賀",
    "content": [
      "野客行無定，全家在浦東。寄眠僧閣靜，贈別橐金空。",
      "舊裏千山隔，歸舟百計同。藥資如有分，相約老吳中。"
    ]
  },
  {
    "volume": 503,
    "sequence": 25,
    "title": "宿開元寺樓",
    "author": "周賀",
    "content": [
      "西峰殘日落，誰見寂寥心。孤枕客眠久，兩廊僧話深。",
      "寒扉關雨氣，風葉隱鐘音。此愛東樓望，仍期別夜尋。"
    ]
  },
  {
    "volume": 503,
    "sequence": 26,
    "title": "送僧還南嶽",
    "author": "周賀",
    "content": [
      "辭僧下水柵，因夢嶽鐘聲。遠路獨歸寺，幾時重到城。",
      "風高寒葉落，雨絕夜堂清。自說深居後，鄰州亦不行。"
    ]
  },
  {
    "volume": 503,
    "sequence": 27,
    "title": "秋思",
    "author": "周賀",
    "content": [
      "楊柳已秋思，楚田仍刈禾。歸心病起切，敗葉夜來多。",
      "細雨城蟬噪，殘陽嶠客過。舊山餘業在，杳隔洞庭波。"
    ]
  },
  {
    "volume": 503,
    "sequence": 28,
    "title": "旅情",
    "author": "周賀",
    "content": [
      "黃葉下階頻，徐徐起病身。殘秋螢出盡，獨夜雁來新。",
      "別業去千里，舊鄉空四鄰。孤舟尋幾度，又識岳陽人。"
    ]
  },
  {
    "volume": 503,
    "sequence": 29,
    "title": "送靈應禪師",
    "author": "周賀",
    "content": [
      "寒天仍遠去，離寺雪霏霏。古跡曾重到，生涯不暫歸。",
      "坐禪山店暝，補衲夜燈微。巡禮何時住，相逢的是稀。"
    ]
  },
  {
    "volume": 503,
    "sequence": 30,
    "title": "送陸判官防秋",
    "author": "周賀",
    "content": [
      "匹馬無窮地，三年逐大軍。算程淮邑遠，起帳夕陽曛。",
      "瀑浪行時漱，邊笳語次聞。要傳書劄去，應到磧東雲。"
    ]
  },
  {
    "volume": 503,
    "sequence": 31,
    "title": "山居秋思",
    "author": "周賀",
    "content": [
      "一從雲水住，曾不下西岑。落木孤猿在，秋庭積霧深。",
      "泉流通井脈，蟲響出牆陰。夜靜溪聲徹，寒燈尚獨吟。"
    ]
  },
  {
    "volume": 503,
    "sequence": 32,
    "title": "贈皎然上人",
    "author": "周賀",
    "content": [
      "竹庭瓶水新，深稱北窗人。講罷見黃葉，詩成尋舊鄰。",
      "錫陰迷坐石，池影露齋身。苦作南行約，勞生始問津。"
    ]
  },
  {
    "volume": 503,
    "sequence": 33,
    "title": "春日山居寄友人",
    "author": "周賀",
    "content": [
      "春居無俗喧，時立澗前村。路遠少來客，山深多過猿。",
      "帶岩松色老，臨水杏花繁。除憶文流外，何人更可言。"
    ]
  },
  {
    "volume": 503,
    "sequence": 34,
    "title": "留別南徐故人",
    "author": "周賀",
    "content": [
      "三年蒙見待，此夕是前程。未斷卻來約，且伸臨去情。",
      "潮回灘鳥下，月上客船明。他日南徐道，緣君又重行。"
    ]
  },
  {
    "volume": 503,
    "sequence": 35,
    "title": "送僧歸江南",
    "author": "周賀",
    "content": [
      "洗足北林去，遠途今已分。麻衣行嶽色，竹杖帶湘雲。",
      "饑鼠緣危壁，寒狸出壞墳。前峰一聲磬，此夕不同聞。"
    ]
  },
  {
    "volume": 503,
    "sequence": 36,
    "title": "早春越中留故人",
    "author": "周賀",
    "content": [
      "此行經歲近，唯約半年回。野渡人初過，前山雲未開。",
      "雁群逢曉斷，林色映川來。清夜蘆中客，嚴家舊釣台。"
    ]
  },
  {
    "volume": 503,
    "sequence": 37,
    "title": "送友人",
    "author": "周賀",
    "content": [
      "彈琴多去情，浮楫背潮行。人望豐壖宿，蟲依蠹木鳴。",
      "檣煙離浦色，蘆雨入船聲。如疾登雲路，憑君寄此生。"
    ]
  },
  {
    "volume": 503,
    "sequence": 38,
    "title": "春日重到王依村居",
    "author": "周賀",
    "content": [
      "野煙居舍在，曾約此重過。久雨初招客，新田未種禾。",
      "夜蟲鳴井浪，春鳥宿庭柯。莫為兒孫役，餘生能幾何。"
    ]
  },
  {
    "volume": 503,
    "sequence": 39,
    "title": "入靜隱寺途中作",
    "author": "周賀",
    "content": [
      "亂雲迷遠寺，入路認青松。鳥道緣巢影，僧鞋印雪蹤。",
      "草煙連野燒，溪霧隔霜鐘。更遇樵人問，猶言過數峰。"
    ]
  },
  {
    "volume": 503,
    "sequence": 40,
    "title": "送楊岳歸巴陵",
    "author": "周賀",
    "content": [
      "何處得鄉信，告行當雨天。人離京口日，潮送岳陽船。",
      "孤鳥背林色，遠帆開浦煙。悲君唯此別，不肯話回年。"
    ]
  },
  {
    "volume": 503,
    "sequence": 41,
    "title": "贈朱慶餘校書",
    "author": "周賀",
    "content": [
      "風泉盡結冰，寒夢徹西陵。越信楚城得，遠懷中夜興。",
      "樹停沙島鶴，茶會石橋僧。寺閣邊官舍，行吟過幾層。"
    ]
  },
  {
    "volume": 503,
    "sequence": 42,
    "title": "逢播公",
    "author": "周賀",
    "content": [
      "帶病希相見，西城早晚來。衲衣風壞帛，香印雨沾灰。",
      "坐久鐘聲盡，談餘嶽影回。卻思同宿夜，高枕說天臺。"
    ]
  },
  {
    "volume": 503,
    "sequence": 43,
    "title": "尋北岡韓處士",
    "author": "周賀",
    "content": [
      "相過值早涼，松帚掃山床。坐石泉痕黑，登城蘚色黃。",
      "逆風沈寺磬，初日曬鄰桑。幾處逢僧說，期來宿北岡。"
    ]
  },
  {
    "volume": 503,
    "sequence": 44,
    "title": "哭閑霄上人",
    "author": "周賀",
    "content": [
      "林徑西風急，松枝講鈔餘。凍髭亡夜剃，遺偈病時書。",
      "地燥焚身後，堂空著影初。吊來頻落淚，曾憶到吾廬。"
    ]
  },
  {
    "volume": 503,
    "sequence": 45,
    "title": "城中秋作",
    "author": "周賀",
    "content": [
      "已落關東葉，空懸浙右心。寒燈隨故病，伏雨接秋霖。",
      "客話曾誰和，蟲聲少我吟。蒹葭半波水，夜夜宿邊禽。"
    ]
  },
  {
    "volume": 503,
    "sequence": 46,
    "title": "玉芝觀王道士",
    "author": "周賀",
    "content": [
      "四面杉蘿合，空堂畫老仙。蠹根停雪水，曲角積茶煙。",
      "道至心極盡，宵晴瑟韻全。暫來還又去，未得坐經年。"
    ]
  },
  {
    "volume": 503,
    "sequence": 47,
    "title": "出關後寄賈島",
    "author": "周賀",
    "content": [
      "故國知何處，西風已度關。歸人值落葉，遠路入寒山。",
      "多難喜相識，久貧寧自閑。唯將往來信，遙慰別離顏。"
    ]
  },
  {
    "volume": 503,
    "sequence": 48,
    "title": "題晝公院",
    "author": "周賀",
    "content": [
      "叢木開風徑，過從白晝寒。舍深原草合，茶疾竹薪幹。",
      "夕雨生眠興，禪心少話端。頻來覺無事，盡日坐相看。"
    ]
  },
  {
    "volume": 503,
    "sequence": 49,
    "title": "京口贈崔固",
    "author": "周賀",
    "content": [
      "積雨晴時近，西風葉滿泉。相逢嵩嶽客，共聽楚城蟬。",
      "宿館橫秋島，歸帆漲遠田。別多還寂寞，不似剡中年。"
    ]
  },
  {
    "volume": 503,
    "sequence": 50,
    "title": "書實上人房",
    "author": "周賀",
    "content": [
      "絕頂言無伴，長懷剃發師。禪中燈落燼，講次柏生枝。",
      "沙井泉澄疾，秋鐘韻盡遲。裏閭還受請，空有向南期。"
    ]
  },
  {
    "volume": 503,
    "sequence": 51,
    "title": "送張諲之睦州",
    "author": "周賀",
    "content": [
      "遙憶新安舊，扁舟往復還。淺深看水石，來往逐雲山。",
      "到縣餘花在，過門五柳閑。東征隨子去，俱隱薜蘿間。"
    ]
  },
  {
    "volume": 503,
    "sequence": 52,
    "title": "贈王道士",
    "author": "周賀",
    "content": [
      "藥力資蒼鬢，應非舊日身。一為嵩嶽客，幾葬洛陽人。",
      "石縫瓢探水，雲根斧斫薪。關西來往路，誰得水銀銀。"
    ]
  },
  {
    "volume": 503,
    "sequence": 53,
    "title": "冬日山居思鄉",
    "author": "周賀",
    "content": [
      "大野始嚴凝，雲天曉色澄。樹寒稀宿鳥，山迥少來僧。",
      "背日收窗雪，開爐釋硯冰。忽然歸故國，孤想寓西陵。"
    ]
  },
  {
    "volume": 503,
    "sequence": 54,
    "title": "如空上人移居大雲寺",
    "author": "周賀",
    "content": [
      "竹溪人請住，何日向中峰。瓦舍山情少，齋身疾色濃。",
      "夏高移坐次，菊淺露行蹤。來往湓城下，三年兩度逢。"
    ]
  },
  {
    "volume": 503,
    "sequence": 55,
    "title": "送幻群法師",
    "author": "周賀",
    "content": [
      "北京一別後，吳楚幾聽砧。住久白髮出，講長枯葉深。",
      "香連鄰舍像，磬徹遠巢禽。寂默應關道，何人見此心。"
    ]
  },
  {
    "volume": 503,
    "sequence": 56,
    "title": "春喜友人至山舍",
    "author": "周賀",
    "content": [
      "鳥鳴春日曉，喜見竹門開。路自高岩出，人騎大馬來。",
      "折花林影斷，移石洞陰回。更欲留深語，重城暮色催。"
    ]
  },
  {
    "volume": 503,
    "sequence": 57,
    "title": "春日重至南徐舊居",
    "author": "周賀",
    "content": [
      "綠水陰空院，春深喜再來。獨眠從草長，留酒看花開。",
      "過雨還山出，向風孤鳥回。忽思秋夕事，雲物卻悠哉。"
    ]
  },
  {
    "volume": 503,
    "sequence": 58,
    "title": "早秋過郭涯書堂",
    "author": "周賀",
    "content": [
      "暑消岡舍清，閑語有餘情。澗水生茶味，松風滅扇聲。",
      "遠分臨海雨，靜覺掩山城。此地秋吟苦，時來繞菊行。"
    ]
  },
  {
    "volume": 503,
    "sequence": 59,
    "title": "長安送人",
    "author": "周賀",
    "content": [
      "上國多離別，年年渭水濱。空將未歸意，說向欲行人。",
      "雁度池塘月，山連井邑春。臨岐惜分手，日暮一沾巾。"
    ]
  },
  {
    "volume": 503,
    "sequence": 60,
    "title": "寄甯海李明府",
    "author": "周賀",
    "content": [
      "山縣風光異，公門水石清。一官居外府，幾載別東京。",
      "故疾梅天發，新詩雪夜成。家貧思減選，時靜憶歸耕。",
      "把疏尋書義，澄心得獄情。夢靈邀客解，劍古揀人呈。",
      "守月通宵坐，尋花迥路行。從來愛知道，何慮白髭生。"
    ]
  },
  {
    "volume": 503,
    "sequence": 61,
    "title": "投江州張郎中",
    "author": "周賀",
    "content": [
      "要地無閑日，仍容冒謁頻。借山年涉閏，寢郡月逾旬。",
      "驛徑曾沖雪，方泉省滌塵。隨行溪路細，接話草堂新。",
      "減藥痊餘癖，飛書苦問貧。噪蟬離宿殼，吟客寄秋身。",
      "煉句貽箱篋，懸圖見蜀岷。使君匡嶽近，終作社中人。"
    ]
  },
  {
    "volume": 503,
    "sequence": 62,
    "title": "晚題江館",
    "author": "周賀",
    "content": [
      "病寄曲江居帶城，傍門孤柳一蟬鳴。澄波月上見魚擲，晚徑葉多聞犬行。越島夜無侵閣色，寺鐘涼有隔原聲。",
      "故園盡賣休官去，潮水秋來空自平。"
    ]
  },
  {
    "volume": 503,
    "sequence": 63,
    "title": "秋晚歸廬山留別道友",
    "author": "周賀",
    "content": [
      "病起陵陽思翠微，秋風動後著行衣。月生石齒人同見，霜落木梢愁獨歸。已許衲僧修靜社，便將樵叟對閑扉。",
      "不嫌舊隱相隨去，廬嶽臨天好息機。"
    ]
  },
  {
    "volume": 503,
    "sequence": 64,
    "title": "同徐處士秋懷少室舊居",
    "author": "周賀",
    "content": [
      "曾居少室黃河畔，秋夢長懸未得回。扶病半年離水石，思歸一夜隔風雷。荒齋幾遇僧眠後，晚菊頻經鹿踏來。",
      "燈下此心誰共說，傍松幽徑已多栽。"
    ]
  },
  {
    "volume": 503,
    "sequence": 65,
    "title": "贈神遘上人",
    "author": "周賀",
    "content": [
      "草履蒲團山意存，坐看庭木長桐孫。行齋罷講仍香氣，布褐離床帶雨痕。夏滿尋醫還出寺，晴來曬疏暫開門。",
      "道情淡薄閒愁盡，霜色何因入鬢根。"
    ]
  },
  {
    "volume": 503,
    "sequence": 66,
    "title": "贈道人",
    "author": "周賀",
    "content": [
      "布褐高眠石竇春，迸泉多濺黑紗巾。搖頭說易當朝客，落手圍棋對俗人。自算天年窮甲子，誰同雨夜守庚申。",
      "擬歸太華何時去，他日相尋乞藥銀。"
    ]
  },
  {
    "volume": 503,
    "sequence": 67,
    "title": "贈厲玄侍禦",
    "author": "周賀",
    "content": [
      "山松徑與瀑泉通，巾舄行吟想越中。塞雁去經華頂末，鄉僧來自海濤東。關分河漢秋鐘絕，露滴彌猴夜嶽空。",
      "抱疾因尋周柱史，杜陵寒葉落無窮。"
    ]
  },
  {
    "volume": 503,
    "sequence": 68,
    "title": "送韓評事",
    "author": "周賀",
    "content": [
      "門枕平湖秋景好，水煙松色遠相依。罷官餘俸租田種，送客回舟載石歸。離岸遊魚逢浪返。望巢寒鳥逆風飛。",
      "嵩陽舊隱多時別，閉目閑吟憶翠微。"
    ]
  },
  {
    "volume": 503,
    "sequence": 69,
    "title": "宿隱靜寺上人",
    "author": "周賀",
    "content": [
      "一宿五峰杯度寺，虛廊中夜磬聲分。疏林未落上方月，深澗忽生平地雲。幽鳥背泉棲靜境，遠人當燭想遺文。",
      "暫來此地歇勞足，望斷故山滄海濆。"
    ]
  },
  {
    "volume": 503,
    "sequence": 70,
    "title": "寄新頭陀",
    "author": "周賀",
    "content": [
      "見說北京尋祖後，瓶盂自挈繞窮邊。相逢竹塢晦暝夜，一別苕溪多少年。遠洞省穿湖底過，斷崖曾向壁中禪。",
      "青城不得師同住，坐想滄江憶浩然。"
    ]
  },
  {
    "volume": 503,
    "sequence": 71,
    "title": "湘漢旅懷翁傑",
    "author": "周賀",
    "content": [
      "一宿空江聽急流，仍同賈客坐歸舟。遠書來隔巴陵雨，衰鬢去經彭蠡秋。不擬為身謀舊業，終期斷谷隱高丘。",
      "吾宗尚作無憀者，中夜閑吟生旅愁。"
    ]
  },
  {
    "volume": 503,
    "sequence": 72,
    "title": "寄韓司兵",
    "author": "周賀",
    "content": [
      "多病十年無舊識，滄州亂後只逢君。已知罷秩辭瀧水，相勸移家近嶽雲。泗上旅帆侵疊浪，雪中歸路踏荒墳。",
      "若為此別終期老，書劄何因寄北軍。"
    ]
  },
  {
    "volume": 503,
    "sequence": 73,
    "title": "寺居寄楊侍禦",
    "author": "周賀",
    "content": [
      "雨過北林空晚涼，院閒人去掩斜陽。十年多病度落葉，萬里亂愁生夜床。終欲返耕甘性拙，久慚他事與身忙。",
      "還知謝客名先重，肯為詩篇問楚狂。"
    ]
  },
  {
    "volume": 503,
    "sequence": 74,
    "title": "上陝府姚中丞",
    "author": "周賀",
    "content": [
      "此心長愛狎禽魚，仍候登封獨著書。領郡只嫌生藥少，在官長恨與山疏。成家儘是經綸後，得句應多諫諍餘。",
      "見說養真求退靜，溪南泉石許同居。"
    ]
  },
  {
    "volume": 503,
    "sequence": 75,
    "title": "贈僧",
    "author": "周賀",
    "content": [
      "藩府十年為律業，南朝本寺往來新。辭歸幾別深山客，赴請多從遠處人。松吹入堂資講力，野蔬供飯爽禪身。",
      "他年更息登壇計，應與雲泉作四鄰。"
    ]
  },
  {
    "volume": 503,
    "sequence": 76,
    "title": "送石協律歸吳",
    "author": "周賀",
    "content": [
      "僧窗夢後憶歸耕，水涉應多半月程。幕府罷來無藥價，紗巾帶去有山情。夜隨淨渚離蛩語，早過寒潮背井行。",
      "已讓辟書稱抱疾，滄洲便許白髭生。"
    ]
  },
  {
    "volume": 503,
    "sequence": 77,
    "title": "寄金陵僧",
    "author": "周賀",
    "content": [
      "水石致身閑自得，平雲竹閣少炎蒸。齋床幾減供禽食，禪徑寒通照像燈。覓句當秋山落葉，臨書近臘硯生冰。",
      "行登總到諸山寺，坐聽蟬聲滿四棱。"
    ]
  },
  {
    "volume": 503,
    "sequence": 78,
    "title": "送忍禪師歸廬岳",
    "author": "周賀",
    "content": [
      "浪匝湓城嶽壁青，白頭僧去掃禪扃。龕燈度雪補殘衲，山日上軒看舊經。泉水帶冰寒溜澀，薜蘿新雨曙煙腥。",
      "已知身事非吾道，甘臥荒齋竹滿庭。"
    ]
  },
  {
    "volume": 503,
    "sequence": 79,
    "title": "贈姚合郎中",
    "author": "周賀",
    "content": [
      "望重來為守土臣，清高還似武功貧。道從會解唯求靜，詩造玄微不趁新。玉帛已知難撓思，雲泉終是得閒身。",
      "兩衙向後長無事，門館多逢請益人。"
    ]
  },
  {
    "volume": 503,
    "sequence": 80,
    "title": "宿李主簿",
    "author": "周賀",
    "content": [
      "獨樹倚亭新月入，城牆四面鎖山多。",
      "去年今夜還來此，坐見西風嫋鵲窠。"
    ]
  },
  {
    "volume": 503,
    "sequence": 81,
    "title": "寄潘緯",
    "author": "周賀",
    "content": [
      "楊柳垂絲與地連，歸來一醉向溪邊。",
      "相逢頭白莫惆悵，世上無人長少年。"
    ]
  },
  {
    "volume": 503,
    "sequence": 82,
    "title": "潯陽與孫郎中宴回",
    "author": "周賀",
    "content": [
      "別酒已酣春漏前，他人扶上北歸船。",
      "潯陽渡口月未上，漁火照江仍獨眠。"
    ]
  },
  {
    "volume": 503,
    "sequence": 83,
    "title": "送宗禪師",
    "author": "周賀",
    "content": [
      "衡陽到卻十三春，行腳同來有幾人。",
      "老大又思歸嶽裏，當時來漆祖師身。"
    ]
  },
  {
    "volume": 503,
    "sequence": 84,
    "title": "送僧",
    "author": "周賀",
    "content": [
      "草履初登南客船，銅瓶猶貯北山泉。",
      "衡陽舊寺秋歸去，門鎖寒潭幾樹蟬。"
    ]
  },
  {
    "volume": 503,
    "sequence": 85,
    "title": "送蜀僧",
    "author": "周賀",
    "content": [
      "萬里獨行無弟子，惟齎筇竹與檀龕。",
      "看經更向吳中老，應是山川似劍南。"
    ]
  },
  {
    "volume": 503,
    "sequence": 86,
    "title": "過僧竹院",
    "author": "周賀",
    "content": [
      "一生愛竹自未有，每到此房歸不能。",
      "高人留宿話禪後，寂寞雨堂空夜燈。"
    ]
  },
  {
    "volume": 503,
    "sequence": 87,
    "title": "憶潯陽舊居兼感長孫郎中",
    "author": "周賀",
    "content": [
      "潯陽卻到是何日，此地今無舊使君。",
      "長憶窮冬宿廬嶽，瀑泉冰折共僧聞。"
    ]
  },
  {
    "volume": 503,
    "sequence": 88,
    "title": "送郭秀才歸金陵",
    "author": "周賀",
    "content": [
      "夏後客堂黃葉多，又懷家國起悲歌。酒前欲別語難盡，雲際相思心若何。鳥下獨山秋寺磬，人隨大舸晚江波。",
      "南徐舊業幾時到，門掩殘陽積翠蘿。"
    ]
  },
  {
    "volume": 503,
    "sequence": 89,
    "title": "宿李樞書齋",
    "author": "周賀",
    "content": [
      "小齋經暮雨，四面絕纖埃。眠客聞風覺，飛蟲入燭來。",
      "夜涼書讀遍，月正戶全開。住遠稀相見，留連宿始回。"
    ]
  },
  {
    "volume": 503,
    "sequence": 90,
    "title": "杪秋登江樓",
    "author": "周賀",
    "content": [
      "平楚起寒色，長沙猶未還。世情何處淡，湘水向人閑。",
      "空翠隱高鳥，夕陽歸遠山。孤雲萬餘裏，惆悵洞庭間。"
    ]
  },
  {
    "volume": 503,
    "sequence": 91,
    "title": "秋宿洞庭",
    "author": "周賀",
    "content": [
      "洞庭初葉下，旅客不勝愁。明月天涯夜，青山江上秋。",
      "一官成白首，萬里寄滄洲。只被浮名系，甯無愧海鷗。"
    ]
  },
  {
    "volume": 503,
    "sequence": 92,
    "title": "重陽",
    "author": "周賀",
    "content": [
      "雲木疏黃秋滿川，茱萸風裏一樽前。幾回為客逢佳節，曾見何人再少年。霜報征衣冷針指，雁驚幽隱泣雲泉。",
      "古來醉樂皆難得，留取窮通委上天。"
    ]
  },
  {
    "volume": 503,
    "sequence": 93,
    "title": "送李億東歸",
    "author": "周賀",
    "content": [
      "黃山遠隔秦樹，紫禁斜通渭城。別路青青柳發，前溪漠漠花生。和風澹蕩歸客，落日殷勤早鶯。",
      "灞上金樽未飲，宴歌已有餘聲。"
    ]
  }
]