[
  {
    "volume": 553,
    "sequence": 1,
    "title": "送李潛歸綿州覲省",
    "author": "姚鵠",
    "content": [
      "朱樓對翠微，紅旆出重扉。此地千人望，寥天一鶴歸。",
      "雪封山崦白，鳥拂棧梁飛。誰比趨庭戀，驪珠耀彩衣。"
    ]
  },
  {
    "volume": 553,
    "sequence": 2,
    "title": "塞外寄張侍禦",
    "author": "姚鵠",
    "content": [
      "千里入黃雲，羈愁日日新。疏鐘關路曉，遠雨寒山春。",
      "南眺有歸雁，北來無故人。卻思陪宴處，回望與天鄰。"
    ]
  },
  {
    "volume": 553,
    "sequence": 3,
    "title": "曉發",
    "author": "姚鵠",
    "content": [
      "旅行宜早發，況複是南歸。月影緣山盡，鐘聲隔浦微。",
      "殘星螢共失，落葉鳥和飛。去去渡南浦，村中人出稀。"
    ]
  },
  {
    "volume": 553,
    "sequence": 4,
    "title": "題終南山隱者居",
    "author": "姚鵠",
    "content": [
      "開門絕壑旁，躡蘚過花梁。路入峰巒影，風來芝朮香。",
      "夜吟明雪牖，春夢閉雲房。盡室更何有，一琴兼一觴。"
    ]
  },
  {
    "volume": 553,
    "sequence": 5,
    "title": "嘉川驛樓晚望",
    "author": "姚鵠",
    "content": [
      "樓壓寒江上，開簾對翠微。斜陽諸嶺暮，古渡一僧歸。",
      "窗迥雲沖起，汀遙鳥背飛。誰言坐多倦，目極自忘機。"
    ]
  },
  {
    "volume": 553,
    "sequence": 6,
    "title": "送人歸吳",
    "author": "姚鵠",
    "content": [
      "東吳與上國，萬里路迢迢。為別晨昏久，全輕水陸遙。",
      "湘陰島上寺，楚色月中潮。到此一長望，知君積恨銷。"
    ]
  },
  {
    "volume": 553,
    "sequence": 7,
    "title": "送石貫歸湖州",
    "author": "姚鵠",
    "content": [
      "同志幸同年，高堂君獨還。齊榮恩未報，共隱事應閑。",
      "訪寺臨湖岸，開樓見海山。洛中推二陸，莫久戀鄉關。"
    ]
  },
  {
    "volume": 553,
    "sequence": 8,
    "title": "送劉耕歸舒州",
    "author": "姚鵠",
    "content": [
      "四座莫紛紛，須臾岐路分。自從同得意，誰不惜離群。",
      "舊國連青海，歸程在白雲。棄繻當日路，應競看終軍。"
    ]
  },
  {
    "volume": 553,
    "sequence": 9,
    "title": "寄贈許璋少府",
    "author": "姚鵠",
    "content": [
      "若說君高道，何人更得如。公庭唯樹石，生計是琴書。",
      "詩句峭無敵，文才清有餘。不知尺水內，爭滯北溟魚。"
    ]
  },
  {
    "volume": 553,
    "sequence": 10,
    "title": "寄雍陶先輩",
    "author": "姚鵠",
    "content": [
      "知音杳何處，書劄寄無由。獨宿月中寺，相思天畔樓。",
      "露凝衰草白，螢度遠煙秋。悵望難歸枕，吟勞生夜愁。"
    ]
  },
  {
    "volume": 553,
    "sequence": 11,
    "title": "寄友人",
    "author": "姚鵠",
    "content": [
      "西風又開菊，久客意如何。舊國天涯遠，清砧月夜多。",
      "明時難際會，急景易蹉跎。抱玉終須獻，誰言戀薜蘿。"
    ]
  },
  {
    "volume": 553,
    "sequence": 12,
    "title": "感懷陳情",
    "author": "姚鵠",
    "content": [
      "恩重空感激，何門誓殺身。謬曾分玉石，竟自困風塵。",
      "陰穀非因暖，幽叢豈望春。升沉在言下，應念異他人。"
    ]
  },
  {
    "volume": 553,
    "sequence": 13,
    "title": "送程秀才下第歸蜀",
    "author": "姚鵠",
    "content": [
      "鶯遷與鶂退，十載泣岐分。蜀道重來老，巴猿此去聞。",
      "曉程侵嶺雪，遠棧入溪雲。莫滯趨庭戀，榮親只待君。"
    ]
  },
  {
    "volume": 553,
    "sequence": 14,
    "title": "旱魚詞上苗相公",
    "author": "姚鵠",
    "content": [
      "似龍鱗已足，唯是欠登門。日裏腮猶濕，泥中目未昏。",
      "乞鋤防蟻穴，望水瀉金盆。他日能為雨，公田報此恩。"
    ]
  },
  {
    "volume": 553,
    "sequence": 15,
    "title": "野寺寓居即事二首",
    "author": "姚鵠",
    "content": [
      "南山色當戶，初日半簷時。鶴去臥看遠，僧來嫌起遲。",
      "窗明雲影斷，庭曉樹陰移。何處題新句，連溪密葉垂。",
      "古寺更何有，當庭唯折幢。伴僧青蘚榻，對雨白雲窗。",
      "暝色生前嶺，離魂隔遠江。沙洲半藜草，飛鷺白雙雙。"
    ]
  },
  {
    "volume": 553,
    "sequence": 16,
    "title": "襄州獻盧尚書",
    "author": "姚鵠",
    "content": [
      "立事成功盡遠圖，一方獨與萬方殊。藩臣皆競師兵略，相國今多揖廟謨。禮樂政行凋弊俗，歌謠聲徹帝王都。",
      "即隨鳳詔歸何處，只是操持造化爐。"
    ]
  },
  {
    "volume": 553,
    "sequence": 17,
    "title": "將歸蜀留獻恩地僕射二首",
    "author": "姚鵠",
    "content": [
      "自持衡鏡采幽沈，此事常聞曠古今。危葉只將終委地，焦桐誰料卻為琴。蒿萊詎報生成德，犬馬空懷感戀心。",
      "明日還家盈眼血，定應回首即沾襟。",
      "江上長思狎釣翁，此心難與昨心同。自承丘壑新恩重，已分煙霞舊隱空。龍變偶因資巨浪，鳥飛誰肯借高風。",
      "應憐死節無門效，永歎潛懷似轉蓬。"
    ]
  },
  {
    "volume": 553,
    "sequence": 18,
    "title": "隨州獻李侍禦二首",
    "author": "姚鵠",
    "content": [
      "彩筆曾專造化權，道尊翻向宦途閑。端居有地唯栽藥，靜坐無時不憶山。德望舊懸霄漢外，政聲新溢路岐間。",
      "眾知聖主搜賢相，朝夕欲征黃霸還。",
      "再刖未甘何處說，但垂雙淚出咸秦。風塵匹馬來千里，蓬梗全家望一身。舊隱每懷空竟夕，愁眉不展幾經春。",
      "今朝儻降非常顧，倒屐甯惟有古人。"
    ]
  },
  {
    "volume": 553,
    "sequence": 19,
    "title": "虢州獻楊抑卿二首",
    "author": "姚鵠",
    "content": [
      "蓋世英華更有誰，賦成傳寫遍坤維。名科累中求賢日，苦節高標守郡時。樓上叫雲秋鼓角，林間宿鶴夜旌旗。",
      "征歸詔下應非久，德望人情在鳳池。",
      "碧山曾共惜分陰，暗學相如賦上林。到此敢逾千里恨，歸家且遂十年心。疏愚只怯膺門險，淺薄爭窺孔室深。",
      "一顧儻憐持苦節，更令何處問升沉。"
    ]
  },
  {
    "volume": 553,
    "sequence": 20,
    "title": "贈邊將",
    "author": "姚鵠",
    "content": [
      "三邊近日往來通，儘是將軍鎮撫功。兵統萬人為上將，威加千里懾西戎。清笳繞塞吹寒月，紅旆當山肅曉風。",
      "卻恨北荒沾雨露，無因掃盡虜庭空。"
    ]
  },
  {
    "volume": 553,
    "sequence": 21,
    "title": "送費煉師供奉赴上都",
    "author": "姚鵠",
    "content": [
      "縮地周遊不計程，古今應只有先生。已同化鶴臨華表，又見驂龍向玉清。蘿磴靜攀雲共過，雪壇當醮月孤明。",
      "無因相逐朝天帝，空羨煙霞得送迎。"
    ]
  },
  {
    "volume": 553,
    "sequence": 22,
    "title": "和徐先輩秋日游涇州南亭呈三二同年",
    "author": "姚鵠",
    "content": [
      "多此歡情泛鷁舟，桂枝同折塞同遊。聲喧島上巢松鶴，影落杯中過水鷗。送日暮鐘交戍嶺，叫雲寒角動城樓。",
      "酒酣笑語秋風裏，誰道槐花更起愁。"
    ]
  },
  {
    "volume": 553,
    "sequence": 23,
    "title": "送黃頗歸袁",
    "author": "姚鵠",
    "content": [
      "莫倦連期在醉鄉，孔門多戀惜分行。文章聲價從來重，霄漢途程此去長。何處聽猿臨萬壑，幾宿因月滯三湘。",
      "爐峰若上應相憶，不得同過惠遠房。"
    ]
  },
  {
    "volume": 553,
    "sequence": 24,
    "title": "和陝州參軍李通微首夏書懷呈同寮張裳段群二先輩",
    "author": "姚鵠",
    "content": [
      "公門何事更相牽，邵伯優賢任養閑。滿院落花從覆地，半簷初日未開關。尋仙鄭谷煙霞裏，避暑柯亭樹石間。",
      "獨為高懷誰和繼，掾曹同處桂同攀。"
    ]
  },
  {
    "volume": 553,
    "sequence": 25,
    "title": "玉真觀尋趙尊師不遇",
    "author": "姚鵠",
    "content": [
      "羽客朝元晝掩扉，林中一徑雪中微。松陰繞院鶴相對，山色滿樓人未歸。盡日獨思風馭返，寥天幾望野雲飛。",
      "憑高目斷無消息，自醉自吟愁落暉。"
    ]
  },
  {
    "volume": 553,
    "sequence": 26,
    "title": "及第後上主司王起",
    "author": "姚鵠",
    "content": [
      "三年竭力向春闈，塞斷浮華眾路岐。盛選棟樑非昔日，平均雨露及明時。登龍舊美無邪徑，折桂新榮盡直枝。",
      "莫道只陪金馬貴，相期更在鳳凰池。"
    ]
  },
  {
    "volume": 553,
    "sequence": 27,
    "title": "送賀知章入道",
    "author": "姚鵠",
    "content": [
      "若非堯運及垂衣，肯許巢由脫俗機。太液始同黃鶴下，仙鄉已駕白雲歸。還披舊褐辭金殿，卻捧玄珠向翠微。",
      "羈束慚無仙藥分，隨車空有夢魂飛。"
    ]
  },
  {
    "volume": 553,
    "sequence": 28,
    "title": "送友人出塞",
    "author": "姚鵠",
    "content": [
      "帝城春色著寒梅，去恨離懷醉不開。作別欲將何計免，此行應又來年回。入河殘日雕西盡，卷雪驚蓬馬上來。",
      "有思莫忘清塞學，眾傳君負佐王才。"
    ]
  },
  {
    "volume": 553,
    "sequence": 29,
    "title": "送僧歸新羅",
    "author": "姚鵠",
    "content": [
      "淼淼萬餘裏，扁舟發落暉。滄溟何歲別，白首此時歸。",
      "寒暑途中變，人煙嶺外稀。驚天巨鼇鬥，蔽日大鵬飛。",
      "雪入行砂屨，雲生坐石衣。漢風深習得，休恨本心違。"
    ]
  },
  {
    "volume": 553,
    "sequence": 30,
    "title": "奉和秘監從翁夏日陝州河亭晚望",
    "author": "姚鵠",
    "content": [
      "洪河何處望，一境在孤煙。極野如藍日，長波似鏡年。",
      "捲簾花影裏，倚檻鶴巢邊。霞焰侵旌旆，灘聲雜管弦。",
      "鐘微來疊岫，帆遠落遙天。過客多相指，應疑會水仙。"
    ]
  },
  {
    "volume": 553,
    "sequence": 31,
    "title": "風不鳴條",
    "author": "姚鵠",
    "content": [
      "吾君理化清，上瑞報時平。曉吹何曾歇，柔條自不鳴。",
      "花香知暗度，柳動覺潛生。只見低垂影，那聞擊觸聲。",
      "大王初溥暢，少女正輕盈。幸遇無私力，幽芳願發榮。"
    ]
  },
  {
    "volume": 553,
    "sequence": 32,
    "title": "書情獻知己",
    "author": "姚鵠",
    "content": [
      "日日恨何窮，巴雲舊隱空。一為棲寓客，二見北歸鴻。",
      "有道期攀桂，無門息轉蓬。賃居將罄比，乞食與僧同。",
      "花月登臨處，江山悵望中。眾皆輕病驥，誰肯救焦桐。",
      "坐惜春還至，愁吟夜每終。谷寒思變律，葉晚怯回風。",
      "謁蔡慚王粲，憐衡冀孔融。深恩知尚在，何處問窮通。"
    ]
  },
  {
    "volume": 553,
    "sequence": 33,
    "title": "和工部楊尚書重送絕句",
    "author": "姚鵠",
    "content": [
      "桂枝攀得獻庭闈，何似空懷楚橘歸。",
      "好控扶搖早回首，人人思看大鵬飛。"
    ]
  }
]