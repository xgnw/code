[
  {
    "volume": 655,
    "sequence": 1,
    "title": "曲江春感",
    "author": "羅隱",
    "content": [
      "江頭日暖花又開，江東行客心悠哉。高陽酒徒半凋落，終南山色空崔嵬。聖代也知無棄物，侯門未必用非才。",
      "一船明月一竿竹，家住五湖歸去來。"
    ]
  },
  {
    "volume": 655,
    "sequence": 2,
    "title": "皇陂",
    "author": "羅隱",
    "content": [
      "皇陂瀲灩深複深，陂西下馬聊登臨。垂楊風輕弄翠帶，鯉魚日暖跳黃金。三月窮途無勝事，十年流水見歸心。",
      "輸他谷口鄭夫子，偷得閒名說至今。"
    ]
  },
  {
    "volume": 655,
    "sequence": 3,
    "title": "寄鄭補闕",
    "author": "羅隱",
    "content": [
      "夫子門前數仞牆，每經過處憶游梁。路從青瑣無因見，恩在丹心不可忘。未必便為讒口隔，只應貪草諫書忙。",
      "別來愁悴知多少，兩度槐花馬上黃。"
    ]
  },
  {
    "volume": 655,
    "sequence": 4,
    "title": "牡丹花",
    "author": "羅隱",
    "content": [
      "似共東風別有因，絳羅高卷不勝春。若教解語應傾國，任是無情亦動人。芍藥與君為近侍，芙蓉何處避芳塵。",
      "可憐韓令功成後，辜負穠華過此身。"
    ]
  },
  {
    "volume": 655,
    "sequence": 5,
    "title": "黃河",
    "author": "羅隱",
    "content": [
      "莫把阿膠向此傾，此中天意固難明。解通銀漢應須曲，才出昆侖便不清。高祖誓功衣帶小，仙人占鬥客槎輕。",
      "三千年後知誰在，何必勞君報太平。"
    ]
  },
  {
    "volume": 655,
    "sequence": 6,
    "title": "汴河",
    "author": "羅隱",
    "content": [
      "當時天子是閒遊，今日行人特地愁。柳色縱饒妝故國，水聲何忍到揚州。乾坤有意終難會，黎庶無情豈自由。",
      "應笑秦皇用心錯，謾驅神鬼海東頭。"
    ]
  },
  {
    "volume": 655,
    "sequence": 7,
    "title": "西京崇德里居",
    "author": "羅隱",
    "content": [
      "進乏梯媒退又難，強隨豪貴殢長安。風從昨夜吹銀漢，淚擬何門落玉盤。拋擲紅塵應有恨，思量仙桂也無端。",
      "錦鱗赬尾平生事，卻被閒人把釣竿。"
    ]
  },
  {
    "volume": 655,
    "sequence": 8,
    "title": "投所思",
    "author": "羅隱",
    "content": [
      "憔悴長安何所為，旅魂窮命自相疑。滿川碧嶂無歸日，一榻紅塵有淚時。雕琢只應勞郢匠，膏肓終恐誤秦醫。",
      "浮生七十今三十，從此悽惶未可知。"
    ]
  },
  {
    "volume": 655,
    "sequence": 9,
    "title": "經張舍人舊居",
    "author": "羅隱",
    "content": [
      "行塵不是昔時塵，謾向朱門憶侍臣。一榻已無開眼處，九泉應有愛才人。文餘吐鳳他年詔，樹想棲鸞舊日春。",
      "從此恩深轉難報，夕陽衰草淚沾巾。"
    ]
  },
  {
    "volume": 655,
    "sequence": 10,
    "title": "雒城作",
    "author": "羅隱",
    "content": [
      "大鹵旌旗出洛濱，此中煙月已埃塵。更無樓閣尋行處，只有山川識野人。早得鑄金誇範蠡，旋聞垂釣哭平津。",
      "舊游難得時難遇，回首空城百草春。"
    ]
  },
  {
    "volume": 655,
    "sequence": 11,
    "title": "姑蘇城南湖陪曹使君游",
    "author": "羅隱",
    "content": [
      "水蓼花紅稻穗黃，使君蘭棹泛回塘。倚風荇藻先開路，迎旆鳧鷖盡著行。手裏兵符神與術，腰間金印彩為囊。",
      "少年太守勳庸盛，應笑燕台兩鬢霜。"
    ]
  },
  {
    "volume": 655,
    "sequence": 12,
    "title": "秋日有寄姑蘇曹使君",
    "author": "羅隱",
    "content": [
      "多病無因棹小舟，闔閭城下謁名侯。水寒不見雙魚信，風便唯聞五袴謳。早說用兵長暗合，近傳觀稼亦閒遊。",
      "須知謝奕依前醉，閑阻清談又一秋。"
    ]
  },
  {
    "volume": 655,
    "sequence": 13,
    "title": "送章碣赴舉",
    "author": "羅隱",
    "content": [
      "蘋鹿歌中別酒催，粉闈星彩動昭回。久經罹亂心應破，乍睹升平眼漸開。顧我昔年悲玉石，憐君今日蘊風雷。",
      "龍門盛事無因見，費盡黃金老隗台。"
    ]
  },
  {
    "volume": 655,
    "sequence": 14,
    "title": "寄楊秘書",
    "author": "羅隱",
    "content": [
      "湖水平來見鯉魚，偶因烹處得瓊琚。披尋藻思千重後，吟想冰光萬里餘。漳浦病來情轉薄，赤城吟苦意何如。",
      "錦衣公子憐君在，十載兵戈從板輿。"
    ]
  },
  {
    "volume": 655,
    "sequence": 15,
    "title": "往年進士趙能卿嘗話金庭勝事，見示敘",
    "author": "羅隱",
    "content": [
      "會稽詩客趙能卿，往歲相逢話石城。正恨故人無上壽，喜聞良宰有高情。山朝佐命層層聳，水接飛流步步清。",
      "兩火一刀罹亂後，會須乘興雪中行。"
    ]
  },
  {
    "volume": 655,
    "sequence": 16,
    "title": "得宣州竇尚書書因投寄二首",
    "author": "羅隱",
    "content": [
      "雙魚迢遞到江濱，傷感南陵舊主人。萬里朝台勞寄夢，十年侯國阻趨塵。尋知亂後嘗辭祿，共喜閑來得養神。",
      "時見齊山敬亭客，不堪戎馬戰征頻。",
      "曾逐旌旗過板橋，世途多難竟蓬飄。步兵校尉辭公府，車騎將軍憶本朝。醉裏舊遊還歷歷，病中衰鬢奈蕭蕭。",
      "遺簪墮履應留念，門客如今只下僚。"
    ]
  },
  {
    "volume": 655,
    "sequence": 17,
    "title": "雪",
    "author": "羅隱",
    "content": [
      "細玉羅紋下碧霄，杜門顏巷落偏饒。巢居只恐高柯折，旅客愁聞去路遙。撅凍野蔬和粉重，掃庭松葉帶酥燒。",
      "寒窗呵筆尋詩句，一片飛來紙上銷。"
    ]
  },
  {
    "volume": 655,
    "sequence": 18,
    "title": "暇日有寄姑蘇曹使君兼呈張郎中郡中賓僚",
    "author": "羅隱",
    "content": [
      "嘉植陰陰覆劍池，此中能政動神祇。湖邊觀稼雨迎馬，城外犒軍風滿旗。融酒徒誇無算爵，儉蓮還少最高枝。",
      "珊瑚筆架真珠履，曾和陳王幾首詩。"
    ]
  },
  {
    "volume": 655,
    "sequence": 19,
    "title": "寄右省王諫議",
    "author": "羅隱",
    "content": [
      "耳邊要靜不得靜，心裏欲閑終未閑。自是宿緣應有累，可能時事更相關。魚慚張翰辭東府，鶴怨周顒負北山。",
      "看卻金庭芝朮老，又驅車入七人班。"
    ]
  },
  {
    "volume": 655,
    "sequence": 20,
    "title": "焚書坑",
    "author": "羅隱",
    "content": [
      "千載遺蹤一窖塵，路傍耕者亦傷神。",
      "祖龍算事渾乖角，將謂詩書活得人。"
    ]
  },
  {
    "volume": 655,
    "sequence": 21,
    "title": "始皇陵",
    "author": "羅隱",
    "content": [
      "荒堆無草樹無枝，懶向行人問昔時。",
      "六國英雄漫多事，到頭徐福是男兒。"
    ]
  },
  {
    "volume": 655,
    "sequence": 22,
    "title": "送沈先輩歸送上嘉禮",
    "author": "羅隱",
    "content": [
      "青青月桂觸人香，白苧衫輕稱沈郎。好繼馬卿歸故里，況聞山簡在襄陽。杯傾別岸應須醉，花傍征車漸欲芳。",
      "擬把金錢贈嘉禮，不堪棲屑困名場。"
    ]
  },
  {
    "volume": 655,
    "sequence": 23,
    "title": "春日葉秀才曲江",
    "author": "羅隱",
    "content": [
      "江花江草暖相隈，也向江邊把酒杯。春色惱人遮不得，別愁如瘧避還來。安排賤跡無良策，裨補明時望重才。",
      "一曲吳歌齊拍手，十年塵眼未曾開。"
    ]
  },
  {
    "volume": 655,
    "sequence": 24,
    "title": "西京道德裏",
    "author": "羅隱",
    "content": [
      "秦樹團團夕結陰，此中莊舄動悲吟。一枝丹桂未入手，萬里蒼波長負心。老去漸知時態薄，愁來唯願酒杯深。",
      "七雄三傑今何在，休為閒人淚滿襟。"
    ]
  },
  {
    "volume": 655,
    "sequence": 25,
    "title": "憶夏口",
    "author": "羅隱",
    "content": [
      "漢陽渡口蘭為舟，漢陽城下多酒樓。當年不得盡一醉，別夢有時還重遊。襟帶可憐吞楚塞，風煙只好狎江鷗。",
      "月明更想曾行處，吹笛橋邊木葉秋。"
    ]
  },
  {
    "volume": 655,
    "sequence": 26,
    "title": "武牢關",
    "author": "羅隱",
    "content": [
      "楚人曾此限封疆，不見清陰六裏長。一壑暮聲何怨望，數峰秋勢自顛狂。由來四皓須神伏，大抵秦皇謾氣強。",
      "欲學雞鳴試關吏，太平時節懶思量。"
    ]
  },
  {
    "volume": 655,
    "sequence": 27,
    "title": "途中獻晉州孟中丞",
    "author": "羅隱",
    "content": [
      "太平天子念蒲東，又委星郎養育功。昨日隼旟辭闕下，今朝珠履在河中。樓移庾亮千山月，樹待袁宏一扇風。",
      "不及政成應入拜，晉州何足展清通。"
    ]
  },
  {
    "volume": 655,
    "sequence": 28,
    "title": "長安秋夜",
    "author": "羅隱",
    "content": [
      "遠聞天子似羲皇，偶舍漁鄉入帝鄉。五等列侯無故舊，一枝仙桂有風霜。燈欹短焰燒離鬢，漏轉寒更滴旅腸。",
      "歸計未知身已老，九衢雙闕夜蒼蒼。"
    ]
  },
  {
    "volume": 655,
    "sequence": 29,
    "title": "春晚寄鐘尚書",
    "author": "羅隱",
    "content": [
      "宰府初開忝末塵，四年談笑隔通津。官資肯便矜中路，酒醆還應憶故人。江畔舊游秦望月，檻前公事鏡湖春。",
      "如今莫問西禪塢，一炷寒香老病身。"
    ]
  },
  {
    "volume": 655,
    "sequence": 30,
    "title": "秋曉寄友人",
    "author": "羅隱",
    "content": [
      "洞庭霜落水雲秋，又泛輕漣任去留。世界高談今已得，宦途清貴舊曾遊。手中彩筆誇題鳳，天上泥封獎狎鷗。",
      "更見南來釣翁說，醉吟還上木蘭舟。"
    ]
  },
  {
    "volume": 655,
    "sequence": 31,
    "title": "秋日有酬",
    "author": "羅隱",
    "content": [
      "舊業傳家有寶刀，近聞餘力更揮毫。腰間印佩黃金重，卷裏詩裁白雪高。宴罷嘉賓迎鳳藻，獵歸諸將問龍韜。",
      "分茅列土才三十，猶擬回頭賭錦袍。"
    ]
  },
  {
    "volume": 655,
    "sequence": 32,
    "title": "所思",
    "author": "羅隱",
    "content": [
      "梁王兔苑荊榛裏，煬帝雞台夢想中。只覺惘然悲謝傅，未知何以報文翁。生靈不幸台星拆，造化無情世界空。",
      "劃盡寒灰始堪歎，滿庭霜葉一窗風。"
    ]
  },
  {
    "volume": 655,
    "sequence": 33,
    "title": "送魏校書兼呈曹使君",
    "author": "羅隱",
    "content": [
      "亂離無計駐生涯，又事東游惜歲華。村店酒旗沽竹葉，野橋梅雨泊蘆花。讎書發跡官雖屈，負米安親路不賒。",
      "應見使君論世舊，掃門重得向曹家。"
    ]
  },
  {
    "volume": 655,
    "sequence": 34,
    "title": "四皓廟",
    "author": "羅隱",
    "content": [
      "漢惠秦皇事已聞，廟前高木眼前雲。",
      "楚王謾費閒心力，六裏青山盡屬君。"
    ]
  },
  {
    "volume": 655,
    "sequence": 35,
    "title": "浮雲",
    "author": "羅隱",
    "content": [
      "溶溶曳曳自舒張，不向蒼梧即帝鄉。",
      "莫道無心便無事，也曾愁殺楚襄王。"
    ]
  },
  {
    "volume": 655,
    "sequence": 36,
    "title": "早發",
    "author": "羅隱",
    "content": [
      "北去南來無定居，此生生計竟何如。",
      "酷憐一覺平明睡，長被雞聲惡破除。"
    ]
  },
  {
    "volume": 655,
    "sequence": 37,
    "title": "香",
    "author": "羅隱",
    "content": [
      "沈水良材食柏珍，博山煙暖玉樓春。",
      "憐君亦是無端物，貪作馨香忘卻身。"
    ]
  },
  {
    "volume": 655,
    "sequence": 38,
    "title": "鄴城",
    "author": "羅隱",
    "content": [
      "臺上年年掩翠蛾，台前高樹夾漳河。",
      "英雄亦到分香處，能共常人較幾多。"
    ]
  }
]