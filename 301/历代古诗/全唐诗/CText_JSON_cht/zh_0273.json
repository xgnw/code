[
  {
    "volume": 273,
    "sequence": 1,
    "title": "獨不見",
    "author": "戴叔倫",
    "content": [
      "前宮路非遠，舊苑春將遍。玉戶看早梅，雕梁數飛燕。",
      "身輕逐舞袖，香暖傳歌扇。自和秋風詞，長侍昭陽殿。",
      "誰信後庭人，年年獨不見。"
    ]
  },
  {
    "volume": 273,
    "sequence": 2,
    "title": "去婦怨",
    "author": "戴叔倫",
    "content": [
      "出戶不敢啼，風悲日淒淒。心知恩義絕，誰忍分明別。",
      "下阪車轔轔，畏逢鄉里親。空持床前幔，卻寄家中人。",
      "忽辭王吉去，為是秋胡死。若比今日情，煩冤不相似。"
    ]
  },
  {
    "volume": 273,
    "sequence": 3,
    "title": "古意",
    "author": "戴叔倫",
    "content": [
      "悠悠南山雲，濯濯東流水。念我平生歡，托居在東裏。",
      "失既不足憂，得亦不為喜。安貧固其然，處賤寧獨恥。",
      "雲閑虛我心，水清澹吾味。雲水俱無心，斯可長伉儷。"
    ]
  },
  {
    "volume": 273,
    "sequence": 4,
    "title": "南野",
    "author": "戴叔倫",
    "content": [
      "治田長山下，引流坦溪曲。東山有遺塋，南野起新築。",
      "家世素業儒，子孫鄙食祿。披雲朝出耕，帶月夜歸讀。",
      "身勩竟亡疲，團團欣在目。野芳綠可采，泉美清可掬。",
      "茂樹延晚涼，早田候秋熟。茶烹松火紅，酒吸荷杯綠。",
      "解佩臨清池，撫琴看修竹。此懷誰與同，此樂君所獨。"
    ]
  },
  {
    "volume": 273,
    "sequence": 5,
    "title": "曾游",
    "author": "戴叔倫",
    "content": [
      "泊舟古城下，高閣快登眺。大江會彭蠡，群峰豁玄嶠。",
      "清影涵空明，黛色凝遠照。碑留太史書，詞刻長公調。",
      "絕粒感楚囚，丹衷猶照耀。懷哉不可招，憑闌一悲嘯。"
    ]
  },
  {
    "volume": 273,
    "sequence": 6,
    "title": "江行",
    "author": "戴叔倫",
    "content": [
      "漾舟晴川裏，掛席候風生。臨泛何容與，愛此江水清。",
      "蘆洲隱遙嶂，露日映孤城。自顧疏野性，屢忘鷗鳥情。",
      "聊複于時顧，暫欲解塵纓。驅馳非吾願，虛懷浩已盈。"
    ]
  },
  {
    "volume": 273,
    "sequence": 7,
    "title": "孤鴻篇",
    "author": "戴叔倫",
    "content": [
      "江上雙飛鴻，飲啄行相隨。翔風一何厲，中道傷其雌。",
      "顧影明月下，哀鳴聲正悲。已無矰繳患，豈乏稻粱資。",
      "嗈嗈慕儔匹，遠集清江湄。中有孤文鵷，翩翩好容儀。",
      "共欣相知遇，畢志同棲遲。野田鴟鴞鳥，相妒複相疑。",
      "鴻志不汝較，奮翼起高飛。焉隨腐鼠欲，負此雲霄期。"
    ]
  },
  {
    "volume": 273,
    "sequence": 8,
    "title": "感懷二首",
    "author": "戴叔倫",
    "content": [
      "尺帛無長裁，淺水無長流。水淺易成枯，帛短誰人收。",
      "人生取捨間，趨競固非優。舊交跡雖疏，中心自雲稠。",
      "新交意雖密，中道生怨尤。踟躕複踟躕，世路今悠悠。",
      "主人飲君酒，勸君弗相違。但當盡弘量，觴至無複辭。",
      "人生百年中，會合能幾時。不見枝上花，昨滿今漸稀。",
      "花落還再開，人老無少期。古來賢達士，飲酒不復疑。"
    ]
  },
  {
    "volume": 273,
    "sequence": 9,
    "title": "喜雨",
    "author": "戴叔倫",
    "content": [
      "閒居倦時燠，開軒俯平林。雷聲殷遙空，雲氣布層陰。",
      "川上風雨來，灑然滌煩襟。田家共歡笑，溝澮亦已深。",
      "團團聚鄰曲，鬥酒相與斟。樵歌野田中，漁釣滄江潯。",
      "蒼天暨有念，悠悠終我心。"
    ]
  },
  {
    "volume": 273,
    "sequence": 10,
    "title": "歎葵花",
    "author": "戴叔倫",
    "content": [
      "今日見花落，明日見花開。花開能向日，花落委蒼苔。",
      "自不同凡卉，看時幾日回。"
    ]
  },
  {
    "volume": 273,
    "sequence": 11,
    "title": "從軍行",
    "author": "戴叔倫",
    "content": [
      "丈夫四方志，結髮事遠遊。遠遊歷燕薊，獨戍邊城陬。",
      "西風壟水寒，明月關山悠。酬恩仗孤劍，十年弊貂裘。",
      "封侯屬何人，蹉跎雪盈頭。老馬思故櫪，窮鱗憶深流。",
      "彈鋏動深慨，浩歌氣橫秋。報國期努力，功名良見收。"
    ]
  },
  {
    "volume": 273,
    "sequence": 12,
    "title": "九日與敬處士左學士同賦采菊上東山便為首句",
    "author": "戴叔倫",
    "content": [
      "采菊上東山，山高路非遠。江湖乍遼夐，城郭亦在眼。",
      "晝日市井喧，閏年禾稼晚。開尊會佳客，長嘯臨絕巘。",
      "戲鶴唳且閑，斷雲輕不卷。鄉心各萬里，醉話時一展。",
      "喬木列遙天，殘陽貫平阪。徒憂征車重，自笑謀慮淺。",
      "卻顧郡齋中，寄傲與君同。"
    ]
  },
  {
    "volume": 273,
    "sequence": 13,
    "title": "奉天酬別鄭諫議雲逵、盧拾遺景亮見別之作",
    "author": "戴叔倫",
    "content": [
      "巨孽盜都城，傳聞天下驚。陪臣九江畔，走馬來赴難。",
      "伏奏見龍顏，旋持手詔還。單車不可駐，朱檻未遑攀。",
      "故人出相餞，共悲行路難。臨岐荷贈言，對酒獨傷魂。",
      "世故山川險，憂多思慮昏。重陰蔽芳月，疊嶺明舊雪。",
      "泥積轍更深，木冰花不發。鄭君間世賢，忠孝乃雙全。",
      "大義棄妻子，至淳易生死。知心三四人，越境千餘裏。",
      "駿馬帳前發，驚塵路傍起。樓頭俯首看，莫敢相留止。",
      "拜闕奏良圖，留中沃聖謨。洗兵救衛郡，誘敵討幽都。",
      "名亞典屬國，良選諫大夫。從容九霄上，談笑授陰符。",
      "盧生富才術，特立居近密。采掇獻吾君，朝廷視聽新。",
      "寬饒狂自比，汲黯直為鄰。就列繼三事，主文當七人。",
      "可憐長守道，不覺五逢春。昔去城南陌，各為天際客。",
      "關河煙霧深，寸步音塵隔。羈旅忽相遇，別離又茲夕。",
      "前悲涕未幹，後喜心已戚。而我方老大，頗為風眩迫。",
      "夫君並少年，何爾鬢須白。惆悵語不盡，裴回情轉劇。",
      "一尊自共持，以慰長相憶。"
    ]
  },
  {
    "volume": 273,
    "sequence": 14,
    "title": "梧桐",
    "author": "戴叔倫",
    "content": [
      "亭亭南軒外，貞幹修且直。廣葉結青陰，繁花連素色。",
      "天資韶雅性，不愧知音識。"
    ]
  },
  {
    "volume": 273,
    "sequence": 15,
    "title": "孤石",
    "author": "戴叔倫",
    "content": [
      "迥若千仞峰，孤危不盈尺。早晚他山來，猶帶煙雨跡。",
      "貞堅自有分，不亂和氏璧。"
    ]
  },
  {
    "volume": 273,
    "sequence": 16,
    "title": "花",
    "author": "戴叔倫",
    "content": [
      "花發炎景中，芳春獨能久。因風任開落，向日無先後。",
      "若待秋霜來，蘭蓀共何有。"
    ]
  },
  {
    "volume": 273,
    "sequence": 17,
    "title": "竹",
    "author": "戴叔倫",
    "content": [
      "卷籜正離披，新枝複蒙密。翛翛月下聞，褭褭林際出。",
      "豈獨對芳菲，終年色如一。"
    ]
  },
  {
    "volume": 273,
    "sequence": 18,
    "title": "懷素上人草書歌",
    "author": "戴叔倫",
    "content": [
      "楚僧懷素工草書，古法盡能新有餘。神清骨竦意真率，醉來為我揮健筆。始從破體變風姿，一一花開春景遲。",
      "忽為壯麗就枯澀，龍蛇騰盤獸屹立。馳毫驟墨劇奔駟，滿坐失聲看不及。心手相師勢轉奇，詭形怪狀翻合宜。",
      "人人細問此中妙，懷素自言初不知。"
    ]
  },
  {
    "volume": 273,
    "sequence": 19,
    "title": "女耕田行",
    "author": "戴叔倫",
    "content": [
      "乳燕入巢筍成竹，誰家二女種新穀。無人無牛不及犁，持刀斫地翻作泥。自言家貧母年老，長兄從軍未娶嫂。",
      "去年災疫牛囤空，截絹買刀都市中。頭巾掩面畏人識，以刀代牛誰與同。姊妹相攜心正苦，不見路人唯見土。",
      "疏通畦隴防亂苗，整頓溝塍待時雨。日正南岡下餉歸，可憐朝雉擾驚飛。東鄰西舍花發盡，共惜餘芳淚滿衣。"
    ]
  },
  {
    "volume": 273,
    "sequence": 20,
    "title": "柳花歌送客往桂陽",
    "author": "戴叔倫",
    "content": [
      "滄浪渡頭柳花發，斷續因風飛不絕。搖煙拂水積翠間，綴雪含霜誰忍攀。夾岸紛紛送君去，鳴棹孤尋到何處。",
      "移家深入桂水源，種柳新成花更繁。定知別後消散盡，卻憶今朝傷旅魂。"
    ]
  },
  {
    "volume": 273,
    "sequence": 21,
    "title": "邊城曲",
    "author": "戴叔倫",
    "content": [
      "人生莫作遠行客，遠行莫戍黃沙磧。黃沙磧下八月時，霜風裂膚百草衰。塵沙晴天迷道路，河水悠悠向東去。",
      "胡笳聽徹雙淚流，羈魂慘慘生邊愁。原頭獵火夜相向，馬蹄蹴蹋層冰上。不似京華俠少年，清歌妙舞落花前。"
    ]
  },
  {
    "volume": 273,
    "sequence": 22,
    "title": "屯田詞",
    "author": "戴叔倫",
    "content": [
      "春來耕田遍沙磧，老稚欣欣種禾麥。麥苗漸長天苦晴，土幹確確鋤不得。新禾未熟飛蝗至，青苗食盡餘枯莖。",
      "捕蝗歸來守空屋，囊無寸帛瓶無粟。十月移屯來向城，官教去伐南山木。驅牛駕車入山去，霜重草枯牛凍死。",
      "艱辛歷盡誰得知，望斷天南淚如雨。"
    ]
  },
  {
    "volume": 273,
    "sequence": 23,
    "title": "巫山高",
    "author": "戴叔倫",
    "content": [
      "巫山峨峨高插天，危峰十二淩紫煙。瞿塘嘈嘈急如弦，洄流勢逆將覆船。雲梯豈可進，百丈那能牽？",
      "陸行巉岩水不前。灑淚向流水，淚歸東海邊。含愁對明月，明月空自圓。故鄉回首思綿綿，側身天地心茫然。"
    ]
  },
  {
    "volume": 273,
    "sequence": 24,
    "title": "早春曲",
    "author": "戴叔倫",
    "content": [
      "青樓昨夜東風轉，錦帳凝寒覺春淺。垂楊搖絲鶯亂啼，嫋嫋煙光不堪翦。博山吹雲龍腦香，銅壺滴愁更漏長。",
      "玉頰啼紅夢初醒，羞見青鸞鏡中影。儂家少年愛游逸，萬里輪蹄去無跡。朱顏未衰消息稀，腸斷天涯草空碧。"
    ]
  },
  {
    "volume": 273,
    "sequence": 25,
    "title": "白苧詞",
    "author": "戴叔倫",
    "content": [
      "館娃宮中露華冷，月落啼鴉散金井。吳王扶頭酒初醒，秉燭張筵樂清景。美人不眠憐夜永，起舞亭亭亂花影。",
      "新裁白苧勝紅綃，玉佩珠纓金步搖。回鸞轉鳳意自嬌，銀箏錦瑟聲相調。君恩如水流不斷，但願年年此同宵。",
      "東風吹花落庭樹，春色催人等閒去。大家為歡莫延佇，頃刻銅龍報天曙。"
    ]
  },
  {
    "volume": 273,
    "sequence": 26,
    "title": "行路難",
    "author": "戴叔倫",
    "content": [
      "出門行路難，富貴安可期。淮陰不免惡少辱，阮生亦作窮途悲。顛倒英雄古來有，封侯卻屬屠沽兒。",
      "長安車馬隨輕肥，青雲賓從紛交馳。白眼向人多意氣，宰牛烹羊如折葵。宴樂甯知白日短，時時醉擁雙蛾眉。",
      "揚雄閉門空讀書，門前碧草春離離。不如拂衣且歸去，世上浮名徒爾為。"
    ]
  },
  {
    "volume": 273,
    "sequence": 27,
    "title": "相思曲",
    "author": "戴叔倫",
    "content": [
      "高樓重重閉明月，腸斷仙郎來年別。紫蕭橫笛寂無聲，獨向瑤窗坐愁絕。魚沈雁杳天涯路，始信人間別離苦。",
      "恨滿牙床翡翠衾，怨折金釵鳳凰股。井深轆轤嗟綆短，衣帶相思日應緩。將刀斫水水複連，揮刃割情情不斷。",
      "落紅亂逐東流水，一點芳心為君死。妾身願作巫山雲，飛入仙郎夢魂裏。"
    ]
  },
  {
    "volume": 273,
    "sequence": 28,
    "title": "送別錢起",
    "author": "戴叔倫",
    "content": [
      "陽關多古調，無奈醉中聞。歸夢吳山遠，離情楚水分。",
      "孤舟經暮雨，征路入秋雲。後夜同明月，山窗定憶君。"
    ]
  },
  {
    "volume": 273,
    "sequence": 29,
    "title": "送張南史",
    "author": "戴叔倫",
    "content": [
      "陋巷無車轍，煙蘿總是春。賈生獨未達，原憲竟忘貧。",
      "草座留山月，荷衣遠洛塵。最憐知己在，林下訪閒人。"
    ]
  },
  {
    "volume": 273,
    "sequence": 30,
    "title": "春日早朝應制",
    "author": "戴叔倫",
    "content": [
      "仙仗肅朝官，承平聖主歡。月沈宮漏靜，雨濕禁花寒。",
      "丹荔來金闕，朱櫻貢玉盤。六龍扶禦日，只許近臣看。"
    ]
  },
  {
    "volume": 273,
    "sequence": 31,
    "title": "早行寄朱山人放",
    "author": "戴叔倫",
    "content": [
      "山曉旅人去，天高秋氣悲。明河川上沒，芳草露中衰。",
      "此別又千里，少年能幾時。心知剡溪路，聊且寄前期。"
    ]
  },
  {
    "volume": 273,
    "sequence": 32,
    "title": "除夜宿石頭驛",
    "author": "戴叔倫",
    "content": [
      "旅館誰相問，寒燈獨可親。一年將盡夜，萬里未歸人。",
      "寥落悲前事，支離笑此身。愁顏與衰鬢，明日又逢春。"
    ]
  },
  {
    "volume": 273,
    "sequence": 33,
    "title": "吳明府自遠而來留宿",
    "author": "戴叔倫",
    "content": [
      "出門逢故友，衣服滿塵埃。歲月不可問，山川何處來。",
      "綺城容弊宅，散職寄靈台。自此留君醉，相歡得幾回。"
    ]
  },
  {
    "volume": 273,
    "sequence": 34,
    "title": "客夜與故人偶集",
    "author": "戴叔倫",
    "content": [
      "天秋月又滿，城闕夜千重。還作江南會，翻疑夢裏逢。",
      "風枝驚暗鵲，露草覆寒蛩。羈旅長堪醉，相留畏曉鐘。"
    ]
  },
  {
    "volume": 273,
    "sequence": 35,
    "title": "送友人東歸",
    "author": "戴叔倫",
    "content": [
      "萬里楊柳色，出關送故人。輕煙拂流水，落日照行塵。",
      "積夢江湖闊，憶家兄弟貧。裴回灞亭上，不語自傷春。"
    ]
  },
  {
    "volume": 273,
    "sequence": 36,
    "title": "江上別張歡",
    "author": "戴叔倫",
    "content": [
      "年年五湖上，厭見五湖春。長醉非關酒，多愁不為貧。",
      "山川迷道路，伊洛困風塵。今日扁舟別，俱為滄海人。"
    ]
  },
  {
    "volume": 273,
    "sequence": 37,
    "title": "廣陵送趙主簿自蜀歸絳州甯覲",
    "author": "戴叔倫",
    "content": [
      "將歸汾水上，遠省錦城來。已泛西江盡，仍隨北雁回。",
      "暮雲征馬速，曉月故關開。漸向庭闈近，留君醉一杯。"
    ]
  },
  {
    "volume": 273,
    "sequence": 38,
    "title": "別友人",
    "author": "戴叔倫",
    "content": [
      "擾擾倦行役，相逢陳蔡間。如何百年內，不見一人閑。",
      "對酒惜餘景，問程愁亂山。秋風萬里道，又出穆陵關。"
    ]
  },
  {
    "volume": 273,
    "sequence": 39,
    "title": "宿城南盛本道懷皇甫冉",
    "author": "戴叔倫",
    "content": [
      "暑夜宿南城，懷人夢不成。高樓邀落月，疊鼓送殘更。",
      "隔浦雲林近，滿川風露清。東碕不可見，矯首若為情。"
    ]
  },
  {
    "volume": 273,
    "sequence": 40,
    "title": "暉上人獨坐亭",
    "author": "戴叔倫",
    "content": [
      "蕭條心境外，兀坐獨參禪。蘿月明磐石，松風落澗泉。",
      "性空長入定，心悟自通玄。去住渾無跡，青山謝世緣。"
    ]
  },
  {
    "volume": 273,
    "sequence": 41,
    "title": "送崔融",
    "author": "戴叔倫",
    "content": [
      "王者應無敵，天兵動遠征。建牙連朔漠，飛騎入胡城。",
      "夜月邊塵影，秋風隴水聲。陳琳能草檄，含笑出長平。"
    ]
  },
  {
    "volume": 273,
    "sequence": 42,
    "title": "游少林寺",
    "author": "戴叔倫",
    "content": [
      "步入招提路，因之訪道林。石龕苔蘚積，香徑白雲深。",
      "雙樹含秋色，孤峰起夕陰。屟廊行欲遍，回首一長吟。"
    ]
  },
  {
    "volume": 273,
    "sequence": 43,
    "title": "崇德道中",
    "author": "戴叔倫",
    "content": [
      "暖日菜心稠，晴煙麥穗抽。客心雙去翼，歸夢一扁舟。",
      "廢塔巢雙鶴，長波漾白鷗。關山明月到，愴惻十年遊。"
    ]
  },
  {
    "volume": 273,
    "sequence": 44,
    "title": "雨",
    "author": "戴叔倫",
    "content": [
      "歷歷愁心亂，迢迢獨夜長。春帆江上雨，曉鏡鬢邊霜。",
      "啼鳥雲山靜，落花溪水香。家人亦念我，與汝黯相忘。"
    ]
  },
  {
    "volume": 273,
    "sequence": 45,
    "title": "過賈誼宅",
    "author": "戴叔倫",
    "content": [
      "一謫長沙地，三年歎逐臣。上書憂漢室，作賦吊靈均。",
      "舊宅秋荒草，西風客薦蘋。淒涼回首處，不見洛陽人。"
    ]
  },
  {
    "volume": 273,
    "sequence": 46,
    "title": "冬日有懷李賀長吉",
    "author": "戴叔倫",
    "content": [
      "歲晚齋居寂，情人動我思。每因一尊酒，重和百篇詩。",
      "月冷猿啼慘，天高雁去遲。夜郎流落久，何日是歸期。"
    ]
  },
  {
    "volume": 273,
    "sequence": 47,
    "title": "送郎士元",
    "author": "戴叔倫",
    "content": [
      "白髮金陵客，懷歸不暫留。交情分兩地，行色載孤舟。",
      "黃葉蟬吟晚，滄江雁送秋。何年重會此，詩酒複追遊。"
    ]
  },
  {
    "volume": 273,
    "sequence": 48,
    "title": "春江獨釣",
    "author": "戴叔倫",
    "content": [
      "獨釣春江上，春江引趣長。斷煙棲草碧，流水帶花香。",
      "心事同沙鳥，浮生寄野航。荷衣塵不染，何用濯滄浪。"
    ]
  },
  {
    "volume": 273,
    "sequence": 49,
    "title": "山居即事",
    "author": "戴叔倫",
    "content": [
      "岩雲掩竹扉，去鳥帶餘暉。地僻生涯薄，山深俗事稀。",
      "養花分宿雨，剪葉補秋衣。野渡逢漁子，同舟蕩月歸。"
    ]
  },
  {
    "volume": 273,
    "sequence": 50,
    "title": "賦得長亭柳",
    "author": "戴叔倫",
    "content": [
      "濯濯長亭柳，陰連灞水流。雨搓金縷細，煙褭翠絲柔。",
      "送客添新恨，聽鶯憶舊遊。贈行多折取，那得到深秋。"
    ]
  },
  {
    "volume": 273,
    "sequence": 51,
    "title": "客中言懷",
    "author": "戴叔倫",
    "content": [
      "白髮照烏紗，逢人只自嗟。官閑如致仕，客久似無家。",
      "夜雨孤燈夢，春風幾度花。故園歸有日，詩酒老生涯。"
    ]
  },
  {
    "volume": 273,
    "sequence": 52,
    "title": "山行",
    "author": "戴叔倫",
    "content": [
      "山行分曙色，一路見人稀。野鳥啼還歇，林花墮不飛。",
      "雲迷棲鶴寺，水澀釣魚磯。回首天將暝，逢僧話未歸。"
    ]
  },
  {
    "volume": 273,
    "sequence": 53,
    "title": "春日訪山人",
    "author": "戴叔倫",
    "content": [
      "遠訪山中客，分泉謾煮茶。相攜林下坐，共惜鬢邊華。",
      "歸路逢殘雨，沿溪見落花。候門童子問，遊樂到誰家。"
    ]
  },
  {
    "volume": 273,
    "sequence": 54,
    "title": "臥病",
    "author": "戴叔倫",
    "content": [
      "門掩青山臥，莓苔積雨深。病多知藥性，客久見人心。",
      "眾鳥趨林健，孤蟬抱葉吟。滄洲詩社散，無夢盍朋簪。"
    ]
  },
  {
    "volume": 273,
    "sequence": 55,
    "title": "贈月溪羽士",
    "author": "戴叔倫",
    "content": [
      "月明溪水上，誰識步虛聲。夜靜金波冷，風微玉練平。",
      "自知塵夢遠，一洗道心清。更弄瑤笙罷，秋空鶴又鳴。"
    ]
  },
  {
    "volume": 273,
    "sequence": 56,
    "title": "贈行腳僧",
    "author": "戴叔倫",
    "content": [
      "補衲隨緣住，難違塵外蹤。木杯能渡水，鐵缽肯降龍。",
      "到處棲雲榻，何年臥雪峰。知師歸日近，應偃舊房松。"
    ]
  },
  {
    "volume": 273,
    "sequence": 57,
    "title": "重遊長真寺",
    "author": "戴叔倫",
    "content": [
      "同到長真寺，青山四面同。鳥啼花竹暗，人散戶庭空。",
      "蒲澗千年雨，松門午夜風。舊遊悲往日，回首各西東。"
    ]
  },
  {
    "volume": 273,
    "sequence": 58,
    "title": "晚望",
    "author": "戴叔倫",
    "content": [
      "山氣碧氤氳，深林帶夕曛。人歸孤嶂晚，犬吠隔溪雲。",
      "杉竹何年種，煙塵此地分。桃源寧異此，猶恐世間聞。"
    ]
  },
  {
    "volume": 273,
    "sequence": 59,
    "title": "寄贈翠岩奉上人",
    "author": "戴叔倫",
    "content": [
      "蘭若倚西岡，年深松桂長。似聞葛洪井，還近贊公房。",
      "掛衲雲林淨，翻經石榻涼。下方一回首，煙露日蒼蒼。"
    ]
  },
  {
    "volume": 273,
    "sequence": 60,
    "title": "過龍灣五王閣訪友人不遇",
    "author": "戴叔倫",
    "content": [
      "野橋秋水落，江閣暝煙微。白日又欲午，高人猶未歸。",
      "青林依古塔，虛館靜柴扉。坐久思題字，翻憐柿葉稀。"
    ]
  },
  {
    "volume": 273,
    "sequence": 61,
    "title": "與友人過山寺",
    "author": "戴叔倫",
    "content": [
      "共有春山興，幽尋此日同。談詩訪靈徹，入社愧陶公。",
      "竹暗閒房雨，茶香別院風。誰知塵境外，路與白雲通。"
    ]
  },
  {
    "volume": 273,
    "sequence": 62,
    "title": "賦得古井送王明府",
    "author": "戴叔倫",
    "content": [
      "古井庇幽亭，涓涓一竇明。仙源通海水，靈液孕山精。",
      "久旱寧同涸，長年只自清。欲彰貞白操，酌獻使君行。"
    ]
  },
  {
    "volume": 273,
    "sequence": 63,
    "title": "送耿十三湋複往遼海",
    "author": "戴叔倫",
    "content": [
      "仗劍萬里去，孤城遼海東。旌旗愁落日，鼓角壯悲風。",
      "野迥邊塵息，烽消戍壘空。轅門正休暇，投策拜元戎。"
    ]
  },
  {
    "volume": 273,
    "sequence": 64,
    "title": "寄禪師寺華上人次韻三首",
    "author": "戴叔倫",
    "content": [
      "百年渾是客，白髮總盈顛。佛國三秋別，雲台五色連。",
      "朝盤香積飯，夜甕落花泉。遙憶談玄地，月高人未眠。",
      "禪心如落葉，不逐曉風顛。猊坐翻蕭瑟，皋比喜接連。",
      "芙蓉開紫霧，湘玉映清泉。白晝談經罷，閑從石上眠。",
      "德士名難避，風流學濟顛。禮羅加璧至，薦鶚與雲連。",
      "塵世休飛錫，松林且枕泉。近聞離講席，聽雨半山眠。"
    ]
  },
  {
    "volume": 273,
    "sequence": 65,
    "title": "獨坐",
    "author": "戴叔倫",
    "content": [
      "白髮懷閩嶠，丹心戀薊門。官閑勝道院，宅遠類荒村。",
      "二月霜花薄，群山雨氣昏。東菑春事及，好向野人論。"
    ]
  },
  {
    "volume": 273,
    "sequence": 66,
    "title": "李大夫見贈因之有呈",
    "author": "戴叔倫",
    "content": [
      "何言訪衰疾，旌旆重淹留。謝禮誠難答，裁詩豈易酬。",
      "江清寒照動，山迥野雲秋。一醉龍沙上，終歡勝舊遊。"
    ]
  },
  {
    "volume": 273,
    "sequence": 67,
    "title": "長沙送梁副端歸京",
    "author": "戴叔倫",
    "content": [
      "奏書歸闕下，祖帳出湘東。滿座他鄉別，何年此會同。",
      "藉芳憐岸草，聞笛怨江風。且莫乘流去，心期在醉中。"
    ]
  },
  {
    "volume": 273,
    "sequence": 68,
    "title": "和尉遲侍郎夏杪聞蟬",
    "author": "戴叔倫",
    "content": [
      "楚人方苦熱，柱史獨聞蟬。晴日暮江上，驚風一葉前。",
      "蕩搖清管雜，幽咽野風傳。旅舍聞君聽，無由更晝眠。"
    ]
  },
  {
    "volume": 273,
    "sequence": 69,
    "title": "和李相公勉晦日蓬池遊宴",
    "author": "戴叔倫",
    "content": [
      "高會吹台中，新年月桂空。貂蟬臨野水，旌旆引春風。",
      "細草縈斜岸，纖條出故叢。微文複看獵，甯與解神同。"
    ]
  },
  {
    "volume": 273,
    "sequence": 70,
    "title": "彭婆館逢韋判官使還",
    "author": "戴叔倫",
    "content": [
      "受辭分路遠，會府見君稀。雨雪經年去，軒車此日歸。",
      "暮春愁見別，久客順相依。寂寞伊川上，楊花空自飛。"
    ]
  },
  {
    "volume": 273,
    "sequence": 71,
    "title": "酬別劉九郎評事傳經同泉字",
    "author": "戴叔倫",
    "content": [
      "舉袂掩離弦，枉君愁思篇。忽驚池上鷺，下嚥隴頭泉。",
      "對牖牆陰滿，臨扉日影圓。賴聞黃太守，章句此中傳。"
    ]
  },
  {
    "volume": 273,
    "sequence": 72,
    "title": "漢南遇方評事",
    "author": "戴叔倫",
    "content": [
      "移家住漢陰，不復問華簪。貰酒宜城近，燒田夢澤深。",
      "暮山逢鳥入，寒水見魚沈。與物皆無累，終年愜本心。"
    ]
  },
  {
    "volume": 273,
    "sequence": 73,
    "title": "湘中懷古",
    "author": "戴叔倫",
    "content": [
      "昔人從逝水，有客吊秋風。何意千年隔，論心一日同。",
      "楚亭方作亂，漢律正酬功。倏忽桑田變，讒言亦已空。"
    ]
  },
  {
    "volume": 273,
    "sequence": 74,
    "title": "京口懷古",
    "author": "戴叔倫",
    "content": [
      "大江橫萬里，古渡渺千秋。浩浩波聲險，蒼蒼天色愁。",
      "三方歸漢鼎，一水限吳州。霸國今何在，清泉長自流。"
    ]
  },
  {
    "volume": 273,
    "sequence": 75,
    "title": "逢友生言懷",
    "author": "戴叔倫",
    "content": [
      "安親非避地，羈旅十餘年。道長時流許，家貧故舊憐。",
      "相逢今歲暮，遠別一方偏。去住俱難說，江湖正渺然。"
    ]
  },
  {
    "volume": 273,
    "sequence": 76,
    "title": "長門怨",
    "author": "戴叔倫",
    "content": [
      "自憶專房寵，曾居第一流。移恩向他處，暫妒不容收。",
      "夜靜管弦絕，月明宮殿秋。空將舊時意，長望鳳凰樓。"
    ]
  },
  {
    "volume": 273,
    "sequence": 77,
    "title": "郊園即事寄蕭侍郎",
    "author": "戴叔倫",
    "content": [
      "衰鬢辭餘秩，秋風入故園。結茅成暖室，汲井及清源。",
      "鄰里桑麻接，兒童笑語喧。終朝非役役，聊寄遠人言。"
    ]
  },
  {
    "volume": 273,
    "sequence": 78,
    "title": "贈韋評事攢",
    "author": "戴叔倫",
    "content": [
      "與道共浮沈，人間歲月深。是非園吏夢，憂喜塞翁心。",
      "細草誰開徑，芳條自結陰。由來居物外，無事可抽簪。"
    ]
  },
  {
    "volume": 273,
    "sequence": 79,
    "title": "送少微上人入蜀",
    "author": "戴叔倫",
    "content": [
      "十方俱是夢，一念偶尋山。望刹經巴寺，持瓶向蜀關。",
      "亂猿心本定，流水性長閑。世俗多離別，王城幾日還。"
    ]
  },
  {
    "volume": 273,
    "sequence": 80,
    "title": "送道虔上人游方",
    "author": "戴叔倫",
    "content": [
      "律儀通外學，詩思入禪關。煙景隨緣到，風姿與道閑。",
      "貫花留靜室，咒水度空山。誰識浮雲意，悠悠天地間。"
    ]
  },
  {
    "volume": 273,
    "sequence": 81,
    "title": "送嵩律師頭陀寺",
    "author": "戴叔倫",
    "content": [
      "相傳五部學，更有一人成。此日靈山去，何方半座迎。",
      "麻衣逢雪暖，草履躡雲輕。若見中林石，應知第四生。"
    ]
  },
  {
    "volume": 273,
    "sequence": 82,
    "title": "舟中見雨",
    "author": "戴叔倫",
    "content": [
      "今夜初聽雨，江南杜若青。功名何鹵莽，兄弟總凋零。",
      "夢遠愁蝴蝶，情深愧鶺鴒。撫孤終日意，身世尚流萍。"
    ]
  },
  {
    "volume": 273,
    "sequence": 83,
    "title": "送僧南歸",
    "author": "戴叔倫",
    "content": [
      "兵塵猶澒洞，僧舍亦徵求。師向江南去，予方轂下留。",
      "風霜兩足白，宇宙一身浮。歸及梅花發，題詩寄隴頭。"
    ]
  },
  {
    "volume": 273,
    "sequence": 84,
    "title": "江幹",
    "author": "戴叔倫",
    "content": [
      "江幹望不極，樓閣影繽紛。水氣多為雨，人煙遠是雲。",
      "予生何濩落，客路轉辛勤。楊柳牽愁思，和春上翠裙。"
    ]
  },
  {
    "volume": 273,
    "sequence": 85,
    "title": "過友人隱居",
    "author": "戴叔倫",
    "content": [
      "瀟灑絕塵喧，清溪流繞門。水聲鳴石瀨，蘿影到林軒。",
      "地靜留眠鹿，庭虛下飲猿。春花正夾岸，何必問桃源。"
    ]
  },
  {
    "volume": 273,
    "sequence": 86,
    "title": "宿天竺寺曉發羅源",
    "author": "戴叔倫",
    "content": [
      "黃昏投古寺，深院一燈明。水砌長杉列，風廊敗葉鳴。",
      "山雲留別偈，王事速歸程。迢遞羅源路，輕輿候曉行。"
    ]
  },
  {
    "volume": 273,
    "sequence": 87,
    "title": "留宿羅源西峰寺示輝上人",
    "author": "戴叔倫",
    "content": [
      "一宿西峰寺，塵煩暫覺清。遠林生夕籟，高閣起鐘聲。",
      "山寂僧初定，廊深火自明。雖雲殊出處，聊與說無生。"
    ]
  },
  {
    "volume": 273,
    "sequence": 88,
    "title": "題橫山寺",
    "author": "戴叔倫",
    "content": [
      "偶入橫山寺，湖山景最幽。露涵松翠濕，風湧浪花浮。",
      "老衲供茶碗，斜陽送客舟。自緣歸思促，不得更遲留。"
    ]
  },
  {
    "volume": 273,
    "sequence": 89,
    "title": "泛舟",
    "author": "戴叔倫",
    "content": [
      "風軟扁舟穩，行依綠水堤。孤尊秋露滑，短棹晚煙迷。",
      "夜靜月初上，江空天更低。飄飄信流去，誤過子猷溪。"
    ]
  },
  {
    "volume": 273,
    "sequence": 90,
    "title": "宿靈岩寺",
    "author": "戴叔倫",
    "content": [
      "馬疲盤道峻，投宿入招提。雨急山溪漲，雲迷嶺樹低。",
      "涼風來殿角，赤日下天西。偃腹虛簷外，林空鳥恣啼。"
    ]
  },
  {
    "volume": 273,
    "sequence": 91,
    "title": "江上別劉駕",
    "author": "戴叔倫",
    "content": [
      "天涯芳草遍，江路又逢春。海月留人醉，山花笑客貧。",
      "離杯傾祖帳，征騎逐行塵。回首風流地，登臨少一人。"
    ]
  },
  {
    "volume": 273,
    "sequence": 92,
    "title": "南軒",
    "author": "戴叔倫",
    "content": [
      "野居何處是，軒外一橫塘。座納熏風細，簾垂白日長。",
      "面山如對畫，臨水坐流觴。更愛閑花木，欣欣得向陽。"
    ]
  },
  {
    "volume": 273,
    "sequence": 93,
    "title": "泊雁",
    "author": "戴叔倫",
    "content": [
      "泊雁鳴深渚，收霞落晚川。柝隨風斂陣，樓映月低弦。",
      "漠漠汀帆轉，幽幽岸火然。壑危通細路，溝曲繞平田。"
    ]
  },
  {
    "volume": 273,
    "sequence": 94,
    "title": "巡諸州漸次空靈戍",
    "author": "戴叔倫",
    "content": [
      "寒盡鴻先至，春回客未歸。蚤知名是病，不敢繡為衣。",
      "霧積川原暗，山多郡縣稀。明朝下湘岸，更逐鷓鴣飛。"
    ]
  },
  {
    "volume": 273,
    "sequence": 95,
    "title": "潭州使院書情寄江夏賀蘭副端",
    "author": "戴叔倫",
    "content": [
      "雲雨一蕭散，悠悠關複河。俱從泛舟役，近隔洞庭波。",
      "楚水去不盡，秋風今又過。無因得相見，卻恨寄書多。"
    ]
  },
  {
    "volume": 273,
    "sequence": 96,
    "title": "過柳州",
    "author": "戴叔倫",
    "content": [
      "地盡江南戍，山分桂北林。火雲三月合，石路九疑深。",
      "暗穀隨風過，危橋共鳥尋。羈魂愁似絕，不復待猿吟。"
    ]
  },
  {
    "volume": 273,
    "sequence": 97,
    "title": "經巴東嶺",
    "author": "戴叔倫",
    "content": [
      "巴山不可上，徒馭亦裴回。舊棧歌難度，朝雲濕未開。",
      "瀑泉飛雪雨，驚獸走風雷。此去無停候，征人幾日回。"
    ]
  },
  {
    "volume": 273,
    "sequence": 98,
    "title": "過申州",
    "author": "戴叔倫",
    "content": [
      "萬人曾戰死，幾處見休兵。井邑初安堵，兒童未長成。",
      "涼風吹古木，野火入殘營。牢落千餘裏，山空水複清。"
    ]
  },
  {
    "volume": 273,
    "sequence": 99,
    "title": "次下牢韻",
    "author": "戴叔倫",
    "content": [
      "獨立荒亭上，蕭蕭對晚風。天高吳塞闊，日落楚山空。",
      "猿叫三聲斷，江流一水通。前程千萬里，一夕宿巴東。"
    ]
  },
  {
    "volume": 273,
    "sequence": 100,
    "title": "潘處士宅會別",
    "author": "戴叔倫",
    "content": [
      "相邀寒影晚，惜別故山空。鄰里疏林在，池塘野水通。",
      "十年難遇後，一醉幾人同。複此悲行子，蕭蕭逐轉蓬。"
    ]
  },
  {
    "volume": 273,
    "sequence": 101,
    "title": "暮春沐發晦日書懷寄韋功曹渢李錄事從訓王少府純",
    "author": "戴叔倫",
    "content": [
      "朝沐敞南闈，盤跚待日晞。持梳發更落，覽鏡意多違。",
      "吾友見嘗少，春風去不歸。登高取一醉，猶可及芳菲。"
    ]
  },
  {
    "volume": 273,
    "sequence": 102,
    "title": "長安早春贈萬評事",
    "author": "戴叔倫",
    "content": [
      "春風歸戚裏，曉日上花枝。清管新鶯發，重門細柳垂。",
      "經過千騎客，調笑五陵兒。何事靈台客，狂歌自不知。"
    ]
  },
  {
    "volume": 273,
    "sequence": 103,
    "title": "留別宋處士",
    "author": "戴叔倫",
    "content": [
      "留歡方繼燭，此會豈他人。鄉里游從舊，兒童內外親。",
      "夜深愁不醉，老去別何頻。莫折園中柳，相看惜暮春。"
    ]
  },
  {
    "volume": 273,
    "sequence": 104,
    "title": "留別道州李使君圻",
    "author": "戴叔倫",
    "content": [
      "瀧路下丹徼，郵童揮畫橈。山回千騎隱，雲斷兩鄉遙。",
      "漁滬擁寒溜，佘田落遠燒。維舟更相憶，惆悵坐空宵。"
    ]
  },
  {
    "volume": 273,
    "sequence": 105,
    "title": "將遊東都留別包諫議",
    "author": "戴叔倫",
    "content": [
      "衰客慚墨綬，素舸逐秋風。雲雨恩難報，江湖意已終。",
      "縣當仙洞口，路出故園東。唯有新離恨，長留夢寐中。"
    ]
  },
  {
    "volume": 273,
    "sequence": 106,
    "title": "灞岸別友",
    "author": "戴叔倫",
    "content": [
      "車馬去遲遲，離言未盡時。看花一醉別，會面幾年期。",
      "樵路高山館，漁洲楚帝祠。南登回首處，猶得望京師。"
    ]
  },
  {
    "volume": 273,
    "sequence": 107,
    "title": "臨川從事還別崔法曹",
    "author": "戴叔倫",
    "content": [
      "謬官辭獲免，濫獄會平反。遠與故人別，龍鍾望所言。",
      "陰天寒不雨，古木夜多猿。老病北歸去，餘年學灌園。"
    ]
  },
  {
    "volume": 273,
    "sequence": 108,
    "title": "海上別薛舟",
    "author": "戴叔倫",
    "content": [
      "行旅悲搖落，風波厭別離。客程秋草遠，心事故人知。",
      "暮鳥翻江岸，征徒起路岐。自應無定所，還似欲相隨。"
    ]
  },
  {
    "volume": 273,
    "sequence": 109,
    "title": "婺州路別錄事",
    "author": "戴叔倫",
    "content": [
      "府中相見少，江上獨行遙。會日起離恨，新年別舊僚。",
      "春雲猶伴雪，寒渚未通潮。回首群山暝，思君轉寂寥。"
    ]
  },
  {
    "volume": 273,
    "sequence": 110,
    "title": "建中癸亥歲奉天除夜宿武當山北茅平村",
    "author": "戴叔倫",
    "content": [
      "歲除日又暮，山險路仍新。驅傳迷深谷，瞻星記北辰。",
      "古亭聊假寐，中夜忽逢人。相問皆嗚咽，傷心不待春。"
    ]
  },
  {
    "volume": 273,
    "sequence": 111,
    "title": "京口送皇甫司馬副端曾舒州辭滿歸去東都",
    "author": "戴叔倫",
    "content": [
      "潮水忽複過，雲帆儼欲飛。故園雙闕下，左宦十年歸。",
      "晚景照華髮，涼風吹繡衣。淹留更一醉，老去莫相違。"
    ]
  },
  {
    "volume": 273,
    "sequence": 112,
    "title": "送李審之桂州謁中丞叔",
    "author": "戴叔倫",
    "content": [
      "知音不可遇，才子向天涯。遠水下山急，孤舟上路賒。",
      "亂雲收暮雨，雜樹落疏花。到日應文會，風流勝阮家。"
    ]
  },
  {
    "volume": 273,
    "sequence": 113,
    "title": "送王翁信及第歸江東舊隱",
    "author": "戴叔倫",
    "content": [
      "南行無俗侶，秋雁與寒雲。野趣自多愜，名香日總聞。",
      "吳山中路斷，浙水半江分。此地登臨慣，含情一送君。"
    ]
  },
  {
    "volume": 273,
    "sequence": 114,
    "title": "送李明府之任",
    "author": "戴叔倫",
    "content": [
      "身為百里長，家寵五諸侯。含笑聽猿狖，搖鞭望鬥牛。",
      "梅花堪比雪，芳草不知秋。別後南風起，相思夢嶺頭。"
    ]
  },
  {
    "volume": 273,
    "sequence": 115,
    "title": "送郭太祝中孚歸江東",
    "author": "戴叔倫",
    "content": [
      "鄉人去欲盡，北雁又南飛。京洛風塵久，江湖音信稀。",
      "舊山知獨往，一醉莫相違。未得辭羈旅，無勞問是非。"
    ]
  },
  {
    "volume": 273,
    "sequence": 116,
    "title": "新秋夜寄江右友人",
    "author": "戴叔倫",
    "content": [
      "遙夜獨不寐，寂寥蓬戶中。河明五陵上，月滿九門東。",
      "舊知親友散，故園江海空。懷歸正南望，此夕起秋風。"
    ]
  },
  {
    "volume": 273,
    "sequence": 117,
    "title": "清明日送鄧芮二子還鄉",
    "author": "戴叔倫",
    "content": [
      "鐘鼓喧離日，車徒促夜裝。曉廚新變火，輕柳暗翻霜。",
      "傳鏡看華髮，持杯話故鄉。每嫌兒女淚，今日自沾裳。"
    ]
  },
  {
    "volume": 273,
    "sequence": 118,
    "title": "送謝夷甫宰餘姚縣",
    "author": "戴叔倫",
    "content": [
      "君去方為宰，干戈尚未銷。邑中殘老小，亂後少官僚。",
      "廨宇經兵火，公田沒海潮。到時應變俗，新政滿餘姚。"
    ]
  },
  {
    "volume": 273,
    "sequence": 119,
    "title": "送柳道時餘北還",
    "author": "戴叔倫",
    "content": [
      "征役各異路，煙波同旅愁。輕橈上桂水，大艑下揚州。",
      "何處成後會，今朝分舊遊。離心比楊柳，蕭颯不勝秋。"
    ]
  },
  {
    "volume": 273,
    "sequence": 120,
    "title": "送萬戶曹之任揚州便歸舊隱",
    "author": "戴叔倫",
    "content": [
      "擬歸雲壑去，聊寄宦名中。俸祿資生事，文章實國風。",
      "聽潮回楚浪，看月照隋宮。儻有登樓望，還應伴庾公。"
    ]
  },
  {
    "volume": 273,
    "sequence": 121,
    "title": "送李長史縱之任常州",
    "author": "戴叔倫",
    "content": [
      "不與名利隔，且為江漢遊。吳山本佳麗，謝客舊淹留。",
      "狹道通陵口，貧家住蔣州。思歸複怨別，寥落詎關秋。"
    ]
  },
  {
    "volume": 273,
    "sequence": 122,
    "title": "南賓送蔡侍禦游蜀",
    "author": "戴叔倫",
    "content": [
      "巴江秋欲盡，遠別更淒然。月照高唐峽，人隨賈客船。",
      "積雲藏嶮路，流水促行年。不料相逢日，空悲尊酒前。"
    ]
  },
  {
    "volume": 273,
    "sequence": 123,
    "title": "送崔拾遺峒江淮訪圖書",
    "author": "戴叔倫",
    "content": [
      "九門思諫議，萬里采風謠。關外逢秋月，天涯過晚潮。",
      "雁來雲杳杳，木落浦蕭蕭。空怨他鄉別，回舟暮寂寥。"
    ]
  },
  {
    "volume": 273,
    "sequence": 124,
    "title": "九日送洛陽李丞之任",
    "author": "戴叔倫",
    "content": [
      "為文通絕境，從宦及良辰。洛下知名早，腰邊結綬新。",
      "且傾浮菊酒，聊拂染衣塵。獨恨滄波侶，秋來別故人。"
    ]
  },
  {
    "volume": 273,
    "sequence": 125,
    "title": "奉陪李大夫九日宴龍沙",
    "author": "戴叔倫",
    "content": [
      "邦君采菊地，近接旅人居。一命招衰疾，清光照裏閭。",
      "去官慚比謝，下榻貴同徐。莫怪沙邊倒，偏沾杯酌餘。"
    ]
  },
  {
    "volume": 273,
    "sequence": 126,
    "title": "送車參軍江陵",
    "author": "戴叔倫",
    "content": [
      "槐花落盡柳陰清，蕭索涼天楚客情。海上舊山無的信，東門歸路不堪行。身隨幻境勞多事，跡學禪心厭有名。",
      "公子道存知不棄，欲依劉表住南荊。"
    ]
  },
  {
    "volume": 273,
    "sequence": 127,
    "title": "游清溪蘭若",
    "author": "戴叔倫",
    "content": [
      "西看疊嶂幾千重，秀色孤標此一峰。丹灶久閑荒宿草，碧潭深處有潛龍。靈仙已去空岩室，到客唯聞古寺鐘。",
      "遠對白雲幽隱在，年年不離舊杉松。"
    ]
  },
  {
    "volume": 273,
    "sequence": 128,
    "title": "贈史開府",
    "author": "戴叔倫",
    "content": [
      "南天胡馬獨悲嘶，白首相逢話鼓鼙。野戰頻年沙朔外，旌竿高與雪峰齊。扁舟遠泛輕全楚，落日愁看舊紫泥。",
      "早晚瑤階歸伏奏，獨能畫地取關西。"
    ]
  },
  {
    "volume": 273,
    "sequence": 129,
    "title": "登樓望月寄鳳翔李少尹",
    "author": "戴叔倫",
    "content": [
      "陌上涼風槐葉凋，夕陽清露濕寒條。登樓望月楚山迥，月到南樓山獨遙。心送情人趨鳳闕，目隨陽雁極煙霄。",
      "軒轅不重無名客，此地還能訪寂寥。"
    ]
  },
  {
    "volume": 273,
    "sequence": 130,
    "title": "和汴州李相公勉人日喜春",
    "author": "戴叔倫",
    "content": [
      "年來日日春光好，今日春光好更新。獨獻菜羹憐應節，遍傳金勝喜逢人。煙添柳色看猶淺，鳥踏梅花落已頻。",
      "東合此時聞一曲，翻令和者不勝春。"
    ]
  },
  {
    "volume": 273,
    "sequence": 131,
    "title": "奉酬盧端公飲後贈諸公見示之作",
    "author": "戴叔倫",
    "content": [
      "佐幕臨戎旌旆間，五營無事萬家閑。風吹楊柳漸拂地，日映樓臺欲下山。綺席晝開留上客，朱門半掩擬重關。",
      "當時不敢辭先醉，誤逐群公倒載還。"
    ]
  },
  {
    "volume": 273,
    "sequence": 132,
    "title": "贈司空拾遺",
    "author": "戴叔倫",
    "content": [
      "侍臣何事辭雲陛，江上彈冠見雪花。望闕未承丹鳳詔，開門空對楚人家。陳琳草奏才還在，王粲登樓興不賒。",
      "高館更容塵外客，仍令歸去待瓊華。"
    ]
  },
  {
    "volume": 273,
    "sequence": 133,
    "title": "越溪村居",
    "author": "戴叔倫",
    "content": [
      "年來橈客寄禪扉，多話貧居在翠微。黃雀數聲催柳變，清溪一路踏花歸。空林野寺經過少，落日深山伴侶稀。",
      "負米到家春未盡，風蘿閑掃釣魚磯。"
    ]
  },
  {
    "volume": 273,
    "sequence": 134,
    "title": "贈韓道士",
    "author": "戴叔倫",
    "content": [
      "日暮秋風吹野花，上清歸客意無涯。桃源寂寂煙霞閉，天路悠悠星漢斜。還似世人生白髮，定知仙骨變黃芽。",
      "東城南陌頻相見，應是壺中別有家。"
    ]
  },
  {
    "volume": 273,
    "sequence": 135,
    "title": "寄萬德躬故居",
    "author": "戴叔倫",
    "content": [
      "日暮山風吹女蘿，故人舟楫定如何。呂仙祠下寒砧急，帝子閣前秋水多。閩海風塵鳴戍鼓，江湖煙雨暗漁蓑。",
      "何時醉把黃花酒，聽爾南征長短歌。"
    ]
  },
  {
    "volume": 273,
    "sequence": 136,
    "title": "寄司空曙",
    "author": "戴叔倫",
    "content": [
      "細雨柴門生遠愁，向來詩句若為酬。林花落處頻中酒，海燕飛時獨倚樓。北郭晚晴山更遠，南塘春盡水爭流。",
      "可能相別還相憶，莫遣楊花笑白頭。"
    ]
  },
  {
    "volume": 273,
    "sequence": 137,
    "title": "過故人陳羽山居",
    "author": "戴叔倫",
    "content": [
      "向來攜酒共追攀，此日看雲獨未還。不見山中人半載，依然松下屋三間。峰攢仙境丹霞上，水繞漁磯綠玉灣。",
      "卻望夏洋懷二妙，滿崖霜樹曉斑斑。"
    ]
  },
  {
    "volume": 273,
    "sequence": 138,
    "title": "吊暢當",
    "author": "戴叔倫",
    "content": [
      "萬里江南一布衣，早將佳句動京畿。徒聞子敬遺琴在，不見相如駟馬歸。朔雪恐迷新塚草，秋風愁老故山薇。",
      "玉堂知己能銘述，猶得精魂慰所依。"
    ]
  },
  {
    "volume": 273,
    "sequence": 139,
    "title": "寄劉禹錫",
    "author": "戴叔倫",
    "content": [
      "謝相園西石徑斜，知君習隱暫為家。有時出郭行芳草，長日臨池看落花。春去能忘詩共賦，客來應是酒頻賒。",
      "五年不見西山色，悵望浮雲隱落霞。"
    ]
  },
  {
    "volume": 273,
    "sequence": 140,
    "title": "寄孟郊",
    "author": "戴叔倫",
    "content": [
      "亂餘城郭怕經過，到處閑門長薜蘿。用世空悲聞道淺，入山偏喜識僧多。醉歸花徑雲生履，樵罷松岩雪滿蓑。",
      "石上幽期春又暮，何時載酒聽高歌。"
    ]
  },
  {
    "volume": 273,
    "sequence": 141,
    "title": "贈徐山人",
    "author": "戴叔倫",
    "content": [
      "亂餘山水半凋殘，江上逢君春正闌。針自指南天窅窅，星猶拱北夜漫漫。漢陵帝子黃金碗，晉代神仙白玉棺。",
      "回首風塵千裏外，故園煙雨五峰寒。"
    ]
  },
  {
    "volume": 273,
    "sequence": 142,
    "title": "過賈誼舊居",
    "author": "戴叔倫",
    "content": [
      "楚鄉卑濕歎殊方，鵩賦人非宅已荒。謾有長書憂漢室，空將哀些吊沅湘。雨餘古井生秋草，葉盡疏林見夕陽。",
      "過客不須頻太息，咸陽宮殿亦淒涼。"
    ]
  },
  {
    "volume": 273,
    "sequence": 143,
    "title": "宮詞",
    "author": "戴叔倫",
    "content": [
      "紫禁迢迢宮漏鳴，夜深無語獨含情。春風鸞鏡愁中影，明月羊車夢裏聲。塵暗玉階綦跡斷，香飄金屋篆煙清。",
      "貞心一任蛾眉妒，買賦何須問馬卿。"
    ]
  },
  {
    "volume": 273,
    "sequence": 144,
    "title": "漢宮人入道",
    "author": "戴叔倫",
    "content": [
      "蕭蕭白髮出宮門，羽服星冠道意存。霄漢九重辭鳳闕，雲山何處訪桃源。瑤池醉月勞仙夢，玉輦乘春卻帝恩。",
      "回首吹簫天上伴，上陽花落共誰言。"
    ]
  },
  {
    "volume": 273,
    "sequence": 145,
    "title": "二靈寺守歲",
    "author": "戴叔倫",
    "content": [
      "守歲山房迥絕緣，燈光香灺共蕭然。無人更獻椒花頌，有客同參柏子禪。已悟化城非樂界，不知今夕是何年。",
      "憂心悄悄渾忘寐，坐待扶桑日麗天。"
    ]
  },
  {
    "volume": 273,
    "sequence": 146,
    "title": "暮春感懷",
    "author": "戴叔倫",
    "content": [
      "杜宇聲聲喚客愁，故園何處此登樓。落花飛絮成春夢，剩水殘山異昔遊。歌扇多情明月在，舞衣無意彩雲收。",
      "東皇去後韶華盡，老圃寒香別有秋。",
      "四十無聞懶慢身，放情丘壑任天真。悠悠往事杯中物，赫赫時名扇外塵。短策看雲松寺晚，疏簾聽雨草堂春。",
      "山花水鳥皆知己，百遍相過不厭貧。"
    ]
  },
  {
    "volume": 273,
    "sequence": 147,
    "title": "哭朱放",
    "author": "戴叔倫",
    "content": [
      "幾年湖海挹餘芳，豈料蘭摧一夜霜。人世空傳名耿耿，泉台杳隔路茫茫。碧窗月落琴聲斷，華表雲深鶴夢長。",
      "最是不堪回首處，九泉煙冷樹蒼蒼。"
    ]
  },
  {
    "volume": 273,
    "sequence": 148,
    "title": "酬盩厔耿少府湋見寄",
    "author": "戴叔倫",
    "content": [
      "方丈蕭蕭落葉中，暮天深巷起悲風。流年不盡人自老，外事無端心已空。家近小山當海畔，身留環衛蔭牆東。",
      "遙聞相訪頻逢雪，一醉寒宵誰與同。"
    ]
  },
  {
    "volume": 273,
    "sequence": 149,
    "title": "贈慧上人",
    "author": "戴叔倫",
    "content": [
      "仙槎江口槎溪寺，幾度停舟訪未能。自恨頻年為遠客，喜從異郡識高僧。雲霞色釅禪房衲，星月光涵古殿燈。",
      "何日卻飛真錫返，故人丘木翳寒藤。"
    ]
  },
  {
    "volume": 273,
    "sequence": 150,
    "title": "漸至涪州先寄王員外使君縱",
    "author": "戴叔倫",
    "content": [
      "文教通夷俗，均輸問火田。江分巴字水，樹入夜郎煙。",
      "毒瘴含秋氣，陰崖蔽曙天。路難空計日，身老不由年。",
      "將命寧知遠，歸心詎可傳。星郎複何意，出守五溪邊。"
    ]
  },
  {
    "volume": 273,
    "sequence": 151,
    "title": "和河南羅主簿送校書兄歸江南",
    "author": "戴叔倫",
    "content": [
      "兄弟泣殊方，天涯指故鄉。斷雲無定處，歸雁不成行。",
      "草莽人煙少，風波水驛長。上虞親渤澥，東楚隔瀟湘。",
      "古戍陰傳火，寒蕪曉帶霜。海門潮灩灩，沙岸荻蒼蒼。",
      "京輦辭芸閣，蘅芳憶草堂。知君始寧隱，還緝舊荷裳。"
    ]
  },
  {
    "volume": 273,
    "sequence": 152,
    "title": "曉聞長樂鐘聲",
    "author": "戴叔倫",
    "content": [
      "漢苑鐘聲早，秦郊曙色分。霜淩萬戶徹，風散一城聞。",
      "已啟蓬萊殿，初朝鴛鷺群。虛心方應物，大扣欲幹雲。",
      "近雜雞人唱，新傳鳧氏文。能令翰苑客，流聽思氛氳。"
    ]
  },
  {
    "volume": 273,
    "sequence": 153,
    "title": "聽霜鐘",
    "author": "戴叔倫",
    "content": [
      "渺渺飛霜夜，寥寥遠岫鐘。出雲疑斷續，入戶乍舂容。",
      "度枕頻驚夢，隨風幾韻松。悠揚來不已，杳靄去何從。",
      "仿佛煙嵐隔，依稀岩嶠重。此時聊一聽，餘響繞千峰。"
    ]
  },
  {
    "volume": 273,
    "sequence": 154,
    "title": "同前",
    "author": "戴叔倫",
    "content": [
      "寥亮來豐嶺，分明辨古鐘。應霜如自擊，中節每相從。",
      "靜聽非閑扣，潛應蘊聖蹤。風間時斷續，雲外更舂容。",
      "虛警和清籟，雄鳴隔亂峰。因知諭知己，感激更難逢。"
    ]
  }
]