[
  {
    "volume": 874,
    "sequence": 1,
    "title": "廉州人歌",
    "content": [
      "廉州顏有道，性行同莊老。愛民如赤子，不殺非時草。"
    ]
  },
  {
    "volume": 874,
    "sequence": 2,
    "title": "滄州百姓歌",
    "content": [
      "新河得通舟楫利，直達滄海魚鹽至。",
      "昔日徒行今騁駟，美哉薛公德滂被。"
    ]
  },
  {
    "volume": 874,
    "sequence": 3,
    "title": "薛將軍歌",
    "content": [
      "將軍三箭定天山，戰士長歌入漢關。"
    ]
  },
  {
    "volume": 874,
    "sequence": 4,
    "title": "郢州人歌",
    "content": [
      "父母育我田使君，精神為人上天聞。",
      "田中致雨山出雲，但願常在不患貧。"
    ]
  },
  {
    "volume": 874,
    "sequence": 5,
    "title": "雒縣輿人誦",
    "content": [
      "我有聖帝撫令君，遭暴昏椽惸寡紛。民戶流散日月曛，君去來兮惠我仁，百姓蘇矣見陽春。"
    ]
  },
  {
    "volume": 874,
    "sequence": 6,
    "title": "黃獐歌",
    "content": [
      "黃獐黃獐草裏藏，彎弓射爾傷。"
    ]
  },
  {
    "volume": 874,
    "sequence": 7,
    "title": "桑條歌",
    "content": [
      "桑條韋也，女時韋也樂。"
    ]
  },
  {
    "volume": 874,
    "sequence": 8,
    "title": "景龍中嘲宰相歌",
    "content": [
      "禮賢不解開東閣，燮理惟能閉北門。"
    ]
  },
  {
    "volume": 874,
    "sequence": 9,
    "title": "選人歌",
    "content": [
      "今年選數恰相當，都由座主無文章。",
      "案後一腔凍豬肉，所以名為姜侍郎。"
    ]
  },
  {
    "volume": 874,
    "sequence": 10,
    "title": "魯城民歌",
    "content": [
      "魯地抑種稻，一概被水沫。年年索蟹夫，百姓不可活。"
    ]
  },
  {
    "volume": 874,
    "sequence": 11,
    "title": "王法曹歌",
    "content": [
      "前得尹佛子，後得王癩獺。判事驢咬瓜，喚人牛嚼沫。",
      "見錢滿面喜，無鏹從頭喝。常逢餓夜叉，百姓不可活。"
    ]
  },
  {
    "volume": 874,
    "sequence": 12,
    "title": "得體歌",
    "content": [
      "得體紇那也，紇囊得體那。潭裏船車鬧，揚州銅器多。",
      "三郎當殿坐，聽唱得體歌。"
    ]
  },
  {
    "volume": 874,
    "sequence": 13,
    "title": "得寶歌",
    "content": [
      "得寶耶，弘農耶？弘農耶，得寶耶？"
    ]
  },
  {
    "volume": 874,
    "sequence": 14,
    "title": "崔成甫翻得寶歌",
    "content": [
      "得寶弘農野，弘農得寶那。潭裏船車鬧，揚州銅器多。",
      "三郎當殿坐，聽唱得寶歌。"
    ]
  },
  {
    "volume": 874,
    "sequence": 15,
    "title": "袁仁敬歌",
    "content": [
      "天不恤冤人兮，何奪我慈親兮。有理無申兮，痛哉安訴陳兮。"
    ]
  },
  {
    "volume": 874,
    "sequence": 16,
    "title": "京兆二尹歌",
    "content": [
      "前尹赫赫，具瞻允若。後尹熙熙，具瞻允斯。"
    ]
  },
  {
    "volume": 874,
    "sequence": 17,
    "title": "黃州左公歌",
    "content": [
      "我欲逃鄉里，我欲去墳墓。左公今既來，誰忍棄之去。"
    ]
  },
  {
    "volume": 874,
    "sequence": 18,
    "title": "又歌",
    "content": [
      "吾鄉有鬼巫，惑人人不知。天子正尊信，左公能殺之。"
    ]
  },
  {
    "volume": 874,
    "sequence": 19,
    "title": "舒州人歌",
    "content": [
      "鄰邑穀不登，我土豐粢盛。禾稼美如雲，實系我使君。"
    ]
  },
  {
    "volume": 874,
    "sequence": 20,
    "title": "建州人歌",
    "content": [
      "令我州郡泰，令我戶口裕，令我活計大，陸員外。",
      "令我家不分，令我馬成群，令我稻滿囷，陸使君。"
    ]
  },
  {
    "volume": 874,
    "sequence": 21,
    "title": "吳人歌",
    "content": [
      "朝判長洲暮判吳，道不拾遺人不孤。"
    ]
  },
  {
    "volume": 874,
    "sequence": 22,
    "title": "汴州人歌",
    "content": [
      "濁流洋洋，有辟其郛。闐道嚾呼，公來之初。",
      "今公之歸，公在喪車。",
      "公既來止，東人以完。今公歿矣，人誰與安？"
    ]
  },
  {
    "volume": 874,
    "sequence": 23,
    "title": "建昌民歌",
    "content": [
      "我有父，何易於。昔無儲，今有餘。"
    ]
  },
  {
    "volume": 874,
    "sequence": 24,
    "title": "巴州薛刺史歌",
    "content": [
      "日出而耕，日入而歸。吏不到門，夜不掩扉。",
      "有孩有童，願以名垂。何以字之，薛孫薛兒。"
    ]
  },
  {
    "volume": 874,
    "sequence": 25,
    "title": "高苑令歌",
    "content": [
      "高苑之樹枯已榮，淄川之水渾已澄，鄒邑之民僕已行。"
    ]
  },
  {
    "volume": 874,
    "sequence": 26,
    "title": "九龍帳歌",
    "content": [
      "誰謂九龍帳，惟貯一歸郎。"
    ]
  },
  {
    "volume": 874,
    "sequence": 27,
    "title": "偽蜀鴛鴦樹歌",
    "content": [
      "願作墳上鴛鴦，來作雙飛，去作雙歸。"
    ]
  },
  {
    "volume": 874,
    "sequence": 28,
    "title": "曲江遊人歌",
    "content": [
      "春光且莫去，留與醉人看。"
    ]
  },
  {
    "volume": 874,
    "sequence": 29,
    "title": "蜥蜴求雨歌",
    "content": [
      "蜥蜴蜥蜴，興雲吐霧。雨若滂沱，放汝歸去。"
    ]
  },
  {
    "volume": 874,
    "sequence": 30,
    "title": "挽歌",
    "content": [
      "紅輪決定沈西去，未委魂靈往那方。"
    ]
  }
]