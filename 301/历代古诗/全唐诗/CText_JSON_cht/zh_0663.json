[
  {
    "volume": 663,
    "sequence": 1,
    "title": "送顧雲下第",
    "author": "羅隱",
    "content": [
      "行行杯酒莫辭頻，怨歎勞歌兩未伸。漢帝后宮猶識字，楚王前殿更無人。年深旅舍衣裳敝，潮打村田活計貧。",
      "百歲都來多幾日，不堪相別又傷春。"
    ]
  },
  {
    "volume": 663,
    "sequence": 2,
    "title": "村橋",
    "author": "羅隱",
    "content": [
      "村橋酒旆月明樓，偶逐漁舟系葉舟。莫學魯人疑海鳥，須知莊叟惡犧牛。心寒已分灰無焰，事往曾將水共流。",
      "除卻思量太平在，肯拋疏散換公侯。"
    ]
  },
  {
    "volume": 663,
    "sequence": 3,
    "title": "送劉校書之新安寄吳常侍",
    "author": "羅隱",
    "content": [
      "野雲如火照行塵，會績溪邊去問津。才子省銜非幕客，楚君科第是同人。狂思下國千場醉，病負東堂兩度春。",
      "他日酒筵應見問，鹿裘漁艇隔朱輪。"
    ]
  },
  {
    "volume": 663,
    "sequence": 4,
    "title": "官池秋夕",
    "author": "羅隱",
    "content": [
      "池邊月影閑婆娑，池上醉來成短歌。芙渠抵死怨珠露，蟋蟀苦口嫌金波。往事向人言不得，舊遊臨老恨空多。",
      "松醪作酒蘭為棹，十載煙塵奈爾何。"
    ]
  },
  {
    "volume": 663,
    "sequence": 5,
    "title": "奉使宛陵別二三從事",
    "author": "羅隱",
    "content": [
      "梁王雪裏有深知，偶別家鄉隔路岐。官品共傳勝曩日，酒杯爭肯忍當時。豫章地暖矜千尺，越嶠天寒愧一枝。",
      "還有釣魚蓑笠在，不堪風雨失歸期。"
    ]
  },
  {
    "volume": 663,
    "sequence": 6,
    "title": "金陵思古",
    "author": "羅隱",
    "content": [
      "杜秋在時花解言，杜秋死後花更繁。柔姿曼態葬何處，天紅膩白愁荒原。高洞紫簫吹夢想，小窗殘雨濕精魂。",
      "綺筵金縷無消息，一陣征帆過海門。"
    ]
  },
  {
    "volume": 663,
    "sequence": 7,
    "title": "送王使君赴蘇台",
    "author": "羅隱",
    "content": [
      "東南一望可長籲，猶憶王孫領虎符。兩地干戈連越絕，數年麋鹿臥姑蘇。疲甿賦重全家盡，舊族兵侵太半無。",
      "料得伍員兼旅寓，不妨招取好揶揄。"
    ]
  },
  {
    "volume": 663,
    "sequence": 8,
    "title": "憶九華",
    "author": "羅隱",
    "content": [
      "九華巉崒蔭柴扉，長憶前時此息機。黃菊倚風村酒熟，綠蒲低雨釣魚歸。干戈已是三年別，塵土那堪萬事違。",
      "回首佳期恨多少，夜闌霜露又沾衣。"
    ]
  },
  {
    "volume": 663,
    "sequence": 9,
    "title": "送裴饒歸會稽",
    "author": "羅隱",
    "content": [
      "金庭路指剡川隈，珍重良朋自此來。兩鬢不堪悲歲月，一卮猶得話塵埃。家通曩分心空在，世逼橫流眼未開。",
      "笑殺山陰雪中客，等閒乘興又須回。"
    ]
  },
  {
    "volume": 663,
    "sequence": 10,
    "title": "送程尊師之晉陵",
    "author": "羅隱",
    "content": [
      "棟間雲出認行軒，郊外陰陰夏木繁。高道乍為張翰侶，使君兼是世龍孫。溪含句曲清連底，酒貰餘杭淥滿樽。",
      "莫見時危便乘興，人來何處不桃源。"
    ]
  },
  {
    "volume": 663,
    "sequence": 11,
    "title": "吳門晚泊寄句曲道友",
    "author": "羅隱",
    "content": [
      "采香徑在人不留，采香徑下停葉舟。桃花李花鬥紅白，山鳥水鳥自獻酬。十萬梅鋗空寸土，三分孫策竟荒丘。",
      "未知到了關身否，笑殺雷平許遠遊。"
    ]
  },
  {
    "volume": 663,
    "sequence": 12,
    "title": "貴池曉望",
    "author": "羅隱",
    "content": [
      "稂莠參天剪未平，且乘孤棹且行行。計疏狡兔無三窟，羈甚賓鴻欲一生。合眼亦知非本意，傷心其奈是多情。",
      "前溪好泊誰為主，昨夜沙禽占月明。"
    ]
  },
  {
    "volume": 663,
    "sequence": 13,
    "title": "寄崔慶孫",
    "author": "羅隱",
    "content": [
      "故人何處又留連，月冷風高鏡水邊。文陣解圍才昨日，醉鄉分袂已三年。交情澹泊應長在，俗態流離且勉旃。",
      "還擬山陰一乘興，雪寒難得渡江船。"
    ]
  },
  {
    "volume": 663,
    "sequence": 14,
    "title": "寄楊秘書",
    "author": "羅隱",
    "content": [
      "蕭蕭簷雪打窗聲，因憶江東阮步兵。兩信海潮書不達，數峰稽嶺眼長明。梅繁幾處垂鞭看，酒好何人倚檻傾。",
      "會待與君開秫甕，滿船般載鏡中行。"
    ]
  },
  {
    "volume": 663,
    "sequence": 15,
    "title": "酬章處士見寄",
    "author": "羅隱",
    "content": [
      "中原甲馬未曾安，今日逢君事萬端。亂後幾回鄉夢隔，別來何處路行難。霜鱗共落三門浪，雪鬢同歸七裏灘。",
      "何必新詩更相戲，小樓吟罷暮天寒。"
    ]
  },
  {
    "volume": 663,
    "sequence": 16,
    "title": "送丁明府赴紫溪任",
    "author": "羅隱",
    "content": [
      "金徽玉軫肯躇躕，偶滯良途半月餘。樓上酒闌梅拆後，馬前山好雪晴初。欒公社在憐鄉樹，潘令花繁賀版輿。",
      "縣譜莫辭留舊本，異時量度更何如。"
    ]
  },
  {
    "volume": 663,
    "sequence": 17,
    "title": "寄前宣州竇常侍",
    "author": "羅隱",
    "content": [
      "往年西謁謝玄暉，樽酒留歡醉始歸。曲檻柳濃鶯未老，小園花暖蝶初飛。噴香瑞獸金三尺，舞雪佳人玉一圍。",
      "今日亂罹尋不得，滿蓑風雨釣魚磯。"
    ]
  },
  {
    "volume": 663,
    "sequence": 18,
    "title": "秦望山僧院",
    "author": "羅隱",
    "content": [
      "巉巉危岫倚滄洲，聞說秦皇亦此遊。霸主卷衣才二世，老僧傳錫已千秋。陰崖水賴松梢直，蘚壁苔侵畫像愁。",
      "各是病來俱未了，莫將煩惱問湯休。"
    ]
  },
  {
    "volume": 663,
    "sequence": 19,
    "title": "送光祿崔卿赴闕",
    "author": "羅隱",
    "content": [
      "一年極目望西轅，此日殷勤聖主恩。上國已留虞寄命，中朝應聽范汪言。官從府幕歸卿寺，路向干戈見禁門。",
      "鵷侶寂寥曹署冷，更堪嗚咽問田園。"
    ]
  },
  {
    "volume": 663,
    "sequence": 20,
    "title": "寄程尊師",
    "author": "羅隱",
    "content": [
      "鶴信雖然到五湖，煙波迢遞路崎嶇。玉書分薄花生眼，金鼎功遲雪滿須。三秀紫芝勞夢寐，一番紅槿恨朝晡。",
      "未知朽敗凡間骨，中授先生指教無。"
    ]
  },
  {
    "volume": 663,
    "sequence": 21,
    "title": "定遠樓",
    "author": "羅隱",
    "content": [
      "前年上將定妖氛，曾築岩城駐大軍。近日關防雖弛柝，舊時欄檻尚侵雲。蠻兵績盛人皆伏，坐石名高世共聞。",
      "唯恐亂來良吏少，不知誰解敘功勳。"
    ]
  },
  {
    "volume": 663,
    "sequence": 22,
    "title": "送程尊師東遊有寄",
    "author": "羅隱",
    "content": [
      "華蓋峰前擬卜耕，主人無奈又閑行。且憑鶴駕尋滄海，又恐犀軒過赤城。絳簡便應朝右弼，紫旄兼合見東卿。",
      "勸君莫忘歸時節，芝似螢光處處生。"
    ]
  },
  {
    "volume": 663,
    "sequence": 23,
    "title": "江亭別裴饒",
    "author": "羅隱",
    "content": [
      "行杯且待怨歌終，多病憐君事事同。衰鬢別來光景裏，故鄉歸去亂罹中。乾坤墊裂三分在，井邑摧殘一半空。",
      "日晚長亭問西使，不堪車馬尚萍蓬。"
    ]
  },
  {
    "volume": 663,
    "sequence": 24,
    "title": "江南寄所知周僕射",
    "author": "羅隱",
    "content": [
      "曾陪公子醉西園，峴首碑前事懶言。世亂共嗟王粲老，時危俱受信陵恩。潮憐把醆吟江徼，雨憶憑闌望海門。",
      "飛蓋寂寥清宴罷，不知簪履更誰存。"
    ]
  },
  {
    "volume": 663,
    "sequence": 25,
    "title": "錢唐見芮逢",
    "author": "羅隱",
    "content": [
      "蔡倫池北雁峰前，罹亂相兼十九年。所喜故人猶會面，不堪良牧已重泉。醉思把箸欹歌席，狂憶判身入酒船。",
      "今日與君贏得在，戴家灣裏兩皤然。"
    ]
  },
  {
    "volume": 663,
    "sequence": 26,
    "title": "江都",
    "author": "羅隱",
    "content": [
      "淮王高宴動江都，曾憶狂生亦坐隅。九裏樓臺牽翡翠，兩行鴛鷺踏真珠。歌聽麗句秦雲咽，詩轉新題蜀錦鋪。",
      "惆悵晉陽星拆後，世間兵革地荒蕪。"
    ]
  },
  {
    "volume": 663,
    "sequence": 27,
    "title": "湖上歲暮感懷有寄友人",
    "author": "羅隱",
    "content": [
      "雪天螢席幾辛勤，同志當時四五人。蘭版地寒俱受露，桂堂風惡獨傷春。音書久絕應埋玉，編簡難言竟委塵。",
      "唯有廣都龐令在，白頭樽酒憶交親。"
    ]
  },
  {
    "volume": 663,
    "sequence": 28,
    "title": "送張綰游鐘陵",
    "author": "羅隱",
    "content": [
      "南憶龍沙兩岸行，當時天下尚清平。醉眠野寺花方落，吟倚江樓月欲明。老去亦知難重到，亂來爭肯不牽情。",
      "西山十二真人在，從此煩君語姓名。"
    ]
  },
  {
    "volume": 663,
    "sequence": 29,
    "title": "送z6光大師",
    "author": "羅隱",
    "content": [
      "禹祠分首戴灣逢，健筆尋知達九重。聖主賜衣憐絕藝，侍臣摛藻許高蹤。寧親久別街西寺，待詔初離海上峰。",
      "一種苦心師得了，不須回首笑龍鍾。"
    ]
  },
  {
    "volume": 663,
    "sequence": 30,
    "title": "息夫人廟",
    "author": "羅隱",
    "content": [
      "百雉摧殘連野青，廟門猶見昔朝廷。一生雖抱楚王恨，千載終為息地靈。蟲網翠環終縹緲，風吹寶瑟助微冥。",
      "玉顏渾似羞來客，依舊無言照畫屏。"
    ]
  },
  {
    "volume": 663,
    "sequence": 31,
    "title": "漂母塚",
    "author": "羅隱",
    "content": [
      "寂寂荒墳一水濱，蘆洲絕島自相親。青娥已落淮邊月，白骨甘為泉下塵。原上荻花飄素發，道傍菰葉碎羅巾。",
      "雖然寂寞千秋魄，猶是韓侯舊主人。"
    ]
  },
  {
    "volume": 663,
    "sequence": 32,
    "title": "感懷",
    "author": "羅隱",
    "content": [
      "石徑松軒亦自由，謾隨浮世逐飄流。駑駘路結前程恨，蟋蟀床生半夜秋。掩耳惡聞宮妾語，低顏須向路人羞。",
      "雖教小事相催逼，未到青雲擬白頭。"
    ]
  },
  {
    "volume": 663,
    "sequence": 33,
    "title": "扇上畫牡丹",
    "author": "羅隱",
    "content": [
      "為愛紅芳滿砌階，教人扇上畫將來。葉隨彩筆參差長，花逐輕風次第開。閑掛幾曾停蛺蝶，頻搖不怕落莓苔。",
      "根生無地如仙桂，疑是姮娥月裏栽。"
    ]
  },
  {
    "volume": 663,
    "sequence": 34,
    "title": "書懷",
    "author": "羅隱",
    "content": [
      "釣船拋卻異鄉來，擬向何門用不才。",
      "日晚獨登樓上望，馬蹄車轍滿塵埃。"
    ]
  },
  {
    "volume": 663,
    "sequence": 35,
    "title": "七夕",
    "author": "羅隱",
    "content": [
      "月帳星房次第開，兩情惟恐曙光催。",
      "時人不用穿針待，沒得心情送巧來。"
    ]
  },
  {
    "volume": 663,
    "sequence": 36,
    "title": "柳",
    "author": "羅隱",
    "content": [
      "一簇青煙鎖玉樓，半垂闌畔半垂溝。",
      "明年更有新條在，繞亂春風卒未休。"
    ]
  },
  {
    "volume": 663,
    "sequence": 37,
    "title": "羅敷水",
    "author": "羅隱",
    "content": [
      "雉聲角角野田春，試駐征車問水濱。",
      "數樹枯桑雖不語，思量應合識秦人。"
    ]
  },
  {
    "volume": 663,
    "sequence": 38,
    "title": "京中正月七日立春",
    "author": "羅隱",
    "content": [
      "一二三四五六七，萬木生芽是今日。",
      "遠天歸雁拂雲飛，近水遊魚迸冰出。"
    ]
  },
  {
    "volume": 663,
    "sequence": 39,
    "title": "貴游",
    "author": "羅隱",
    "content": [
      "館陶園外雨初晴，繡轂香車入鳳城。",
      "八尺家僮三尺棰，何知高祖要蒼生。"
    ]
  },
  {
    "volume": 663,
    "sequence": 40,
    "title": "嚴陵灘",
    "author": "羅隱",
    "content": [
      "中都九鼎勤英髦，漁釣牛蓑且遁逃。",
      "世祖升遐夫子死，原陵不及釣台高。"
    ]
  }
]