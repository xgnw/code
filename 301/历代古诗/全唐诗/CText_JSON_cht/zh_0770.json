[
  {
    "volume": 770,
    "sequence": 1,
    "title": "昭君怨",
    "author": "董初",
    "content": [
      "新年猶尚小，那堪遠聘秦。裾衫沾馬汗，眉黛染胡塵。",
      "舉眼無相識，路逢皆異人。唯有梅將李，猶帶故鄉春。"
    ]
  },
  {
    "volume": 770,
    "sequence": 2,
    "title": "南山",
    "author": "賀朝清",
    "content": [
      "湖北雨初晴，湖南山盡見。岩岩石帆影，如得海風便。",
      "仙穴茅山峰，彩雲時一見。邀君共探此，異籙殘幾卷。"
    ]
  },
  {
    "volume": 770,
    "sequence": 3,
    "title": "賦得遊人久不歸",
    "author": "賀朝清",
    "content": [
      "鄉關眇天末，引領悵懷歸。羈旅久淫滯，物色屢芳菲。",
      "稍覺私意盡，行看鬔鬢稀。如何千裏外，佇立沾裳衣。"
    ]
  },
  {
    "volume": 770,
    "sequence": 4,
    "title": "白紵辭",
    "author": "楊衡",
    "content": [
      "玉纓翠佩雜輕羅，香汗微漬朱顏酡。為君起唱白紵歌，清聲嫋雲思繁多，凝笳哀琴時相和。金壺半傾芳夜促，梁塵霏霏暗紅燭。令君安坐聽終曲，墜葉飄花難再複。",
      "躡珠履，步瓊筵，輕身起舞紅燭前。芳姿豔態妖且妍，回眸轉袖暗催弦。涼風蕭蕭漏水急，月華泛溢紅蓮濕，牽裙攬帶翻成泣。"
    ]
  },
  {
    "volume": 770,
    "sequence": 5,
    "title": "還渭南感舊二首",
    "author": "唐暄",
    "content": [
      "寢室悲長簟，妝樓泣鏡臺。獨悲桃李節，不共一時開。",
      "魂兮若有感，仿佛夢中來。",
      "常時華室靜，笑語度更籌。恍惚人事改，冥漠委荒丘。",
      "陽原歎薤露，陰壑悼藏舟。清夜妝台月，空想畫眉愁。"
    ]
  },
  {
    "volume": 770,
    "sequence": 6,
    "title": "贈亡妻張氏",
    "author": "唐暄",
    "content": [
      "嶧陽桐半死，延津劍一沈。如何宿昔內，空負百年心。"
    ]
  },
  {
    "volume": 770,
    "sequence": 7,
    "title": "題司空山觀",
    "author": "李韶",
    "content": [
      "梁代真人上紫微，水盤山腳五雲飛。",
      "松杉老盡無消息，猶得千年一度歸。"
    ]
  },
  {
    "volume": 770,
    "sequence": 8,
    "title": "戲題盱眙壁",
    "author": "韋鵬翼",
    "content": [
      "豈肯閑尋竹徑行，卻嫌絲管好蛙聲。",
      "自從煮鶴燒琴後，背卻青山臥月明。"
    ]
  },
  {
    "volume": 770,
    "sequence": 9,
    "title": "題楊少卿書後",
    "author": "安鴻漸",
    "content": [
      "端溪石硯宣城管，王屋松煙紫兔毫。",
      "更得孤卿老書劄，人間無此五般高。"
    ]
  },
  {
    "volume": 770,
    "sequence": 10,
    "title": "自紫陽觀至華陽洞，宿侯尊師草堂簡同游",
    "author": "李延陵",
    "content": [
      "石林媚煙景，句曲盤江甸。南向佳氣濃，峰峰遙隱見。",
      "漸臨華陽口，微路入蔥蒨。七曜懸洞宮，五雲抱山殿。",
      "銀函意誰發，金液徒堪薦。千載桃花春，秦人深不見。",
      "東溪喜相遇，貞白如會面。青鳥來去閑，紅霞朝夕變。",
      "一從化真骨，萬里乘飛電。蘿月延步虛，松花醉閑宴。",
      "幽人即長往，茂宰應交戰。明發歸琴堂，知君懶為縣。"
    ]
  },
  {
    "volume": 770,
    "sequence": 11,
    "title": "題鐘雅青紗枕",
    "author": "秦尚運",
    "content": [
      "陰香裝豔入青紗，還與欹眠好事家。",
      "夢裏卻成山色雨，沈山不敢鬥青華。"
    ]
  },
  {
    "volume": 770,
    "sequence": 12,
    "title": "題搔口",
    "author": "張仲謀",
    "content": [
      "嘗聞燒尾便拏空，只過天門更一重。",
      "大禹未生門未鑿，可能天下總無龍。"
    ]
  },
  {
    "volume": 770,
    "sequence": 13,
    "title": "山寺見楊少卿書壁，因題其尾",
    "author": "馮少吉",
    "content": [
      "少卿真跡滿僧居，只恐鐘王也不如。",
      "為報遠公須愛惜，此書書後更無書。"
    ]
  },
  {
    "volume": 770,
    "sequence": 14,
    "title": "經杜甫舊宅",
    "author": "殷陶",
    "content": [
      "浣花溪裏花多處，為憶先生在蜀時。萬古只應留舊宅，千金無複換新詩。沙棚水檻鷗飛盡，樹壓村橋馬過時。",
      "山月不知人事變，夜來江上與誰期。"
    ]
  },
  {
    "volume": 770,
    "sequence": 15,
    "title": "行縣至浮查寺",
    "author": "羅炯",
    "content": [
      "二十年前此布衣，鹿鳴西上虎符歸。行時賓從光前事，到處松杉長舊圍。野老競遮官道拜，沙鷗遙避隼旟飛。",
      "春風一宿琉璃地，自有泉聲愜素機。"
    ]
  },
  {
    "volume": 770,
    "sequence": 16,
    "title": "敕和元相公家園即事寄王相公",
    "author": "韓雄",
    "content": [
      "共列中台貴，能齊物外心。回車青閣晚，解帶碧芳深。",
      "夜水隨畦入，晴花度竹尋。題詩更相應，一字重千金。"
    ]
  },
  {
    "volume": 770,
    "sequence": 17,
    "title": "仲秋太常寺觀公輅車拜陵",
    "author": "苗仲方",
    "content": [
      "南宮初開律，金風已戒涼。拜陵將展敬，車輅儼成行。",
      "士庶觀祠禮，公卿習舊章。郊原佳氣引，園寢瑞煙長。",
      "鹵簿辭丹闕，威儀列太常。聖心何所寄，惟德在無忘。"
    ]
  },
  {
    "volume": 770,
    "sequence": 18,
    "title": "尋易尊師不遇",
    "author": "陳嶰",
    "content": [
      "爛熳紅霞光照衣，苔封白石路微微。",
      "華陽洞裏何人在，落盡松花不見歸。"
    ]
  },
  {
    "volume": 770,
    "sequence": 19,
    "title": "早過梨嶺，喜雪書情呈崔判官",
    "author": "張起",
    "content": [
      "度嶺逢朝雪，行看馬跡深。輕標南國瑞，寒慰北人心。",
      "皎潔停丹嶂，飄颻映綠林。共君歌樂土，無作白頭吟。"
    ]
  },
  {
    "volume": 770,
    "sequence": 20,
    "title": "春情",
    "author": "張起",
    "content": [
      "畫閣餘寒在，新年舊燕歸。梅花猶帶雪，未得試春衣。"
    ]
  },
  {
    "volume": 770,
    "sequence": 21,
    "title": "贈竇蔡二記室入蜀",
    "author": "陳政",
    "content": [
      "昆山積良寶，大廈構眾材。馬卿委官去，鄒子背淮來。",
      "風流信多美，朝夕豫平臺。逸翮獨不群，清才複遒上。",
      "六輔昔推名，二江今振響。英華雖外發，磨琢終內朗。",
      "四海奮羽儀，清風久播馳。沈郁林難廁，青山翻易阻。",
      "回首望煙霞，誰知慕儔侶。飄然不系舟，為情自可求。",
      "若奉西園夜，浩想北園愁。無因逐萍藻，從爾泛清流。"
    ]
  },
  {
    "volume": 770,
    "sequence": 22,
    "title": "采菊",
    "author": "李建業",
    "content": [
      "簇簇竟相鮮，一枝開幾番。味甘資麹糵，香好勝蘭蓀。",
      "古道風搖遠，荒籬露壓繁。盈筐時采得，服餌近知門。"
    ]
  },
  {
    "volume": 770,
    "sequence": 23,
    "title": "水精環",
    "author": "羅維",
    "content": [
      "王室符長慶，環中得水精。任圓循不極，見素質仍貞。",
      "信是天然瑞，非因朴斫成。無瑕勝玉美，至潔過冰清。",
      "未肯齊瑉價，寧同雜佩聲。能銜任黃雀，亦欲應時明。"
    ]
  },
  {
    "volume": 770,
    "sequence": 24,
    "title": "看牡丹",
    "author": "殷益",
    "content": [
      "擁毳對芳叢，由來趣不同。發從今日白，花是去年紅。",
      "豔色隨朝露，馨香逐晚風。何須待零落，然後始知空。"
    ]
  },
  {
    "volume": 770,
    "sequence": 25,
    "title": "賦得垣衣",
    "author": "李得",
    "content": [
      "漠漠複霏霏，為君垣上衣。昭陽輦下草，應笑此生非。",
      "掩藹青春去，蒼茫白露稀。猶勝萍逐水，流浪不相依。"
    ]
  },
  {
    "volume": 770,
    "sequence": 26,
    "title": "冬晚對雪憶胡處士",
    "author": "王邵",
    "content": [
      "寒更傳唱晚，清鏡覽衰顏。隔牖風驚竹，開簾雪滿山。",
      "灑空深巷靜，積素廣庭閑。借問袁安舍，翛然尚閉關。"
    ]
  },
  {
    "volume": 770,
    "sequence": 27,
    "title": "池上",
    "author": "曹修古",
    "content": [
      "荷葉罩芙蓉，圓青映嫩紅。佳人南陌上，翠蓋立春風。"
    ]
  },
  {
    "volume": 770,
    "sequence": 28,
    "title": "對趙穎歌",
    "author": "朱子真",
    "content": [
      "人間幾日變桑田，誰識神仙洞裏天。",
      "短促雖知有殊異，且須歡醉在生前。"
    ]
  },
  {
    "volume": 770,
    "sequence": 29,
    "title": "賦百舌鳥",
    "author": "嚴郭",
    "content": [
      "此禽輕巧少同倫，我聽長疑舌滿身。星未沒河先報曉，柳猶粘雪便迎春。頻嫌海燕巢難定，卻訝林鶯語不真。",
      "莫倚清風更多事，玉樓還有晏眠人。"
    ]
  },
  {
    "volume": 770,
    "sequence": 30,
    "title": "孤雁",
    "author": "張子明",
    "content": [
      "只影翩翩下碧湘，傍池鴛鷺宿銀塘。雖逢夜雨迷深浦，終向晴天著舊行。憶伴幾回思片月，蛻翎多為系繁霜。",
      "江南塞北俱關念，兩地飛歸是故鄉。"
    ]
  },
  {
    "volume": 770,
    "sequence": 31,
    "title": "水殿拋球曲二首",
    "author": "李謹言",
    "content": [
      "侍宴黃昏曉未休，玉階夜色月如流。",
      "朝來自覺承恩最，笑倩傍人認繡球。",
      "堪恨隋家幾帝王，舞裀揉盡繡鴛鴦。",
      "如今重到拋球處，不是金爐舊日香。"
    ]
  },
  {
    "volume": 770,
    "sequence": 32,
    "title": "銅雀妓",
    "author": "吳燭",
    "content": [
      "秋色西陵滿綠蕪，繁弦急管強歡娛。",
      "長舒羅袖不成舞，卻向風前承淚珠。"
    ]
  },
  {
    "volume": 770,
    "sequence": 33,
    "title": "戲示諸妓",
    "author": "張保嗣",
    "content": [
      "綠羅裙上標三棒，紅粉腮邊淚兩行。",
      "抄手向前咨大使，這回不敢惱兒郎。"
    ]
  },
  {
    "volume": 770,
    "sequence": 34,
    "title": "末秋到家",
    "author": "潘圖",
    "content": [
      "歸來無所利，骨肉亦不喜。黃犬卻有情，當門臥搖尾。"
    ]
  },
  {
    "volume": 770,
    "sequence": 35,
    "title": "送人往宣城",
    "author": "潘佐",
    "content": [
      "江畔送行人，千山生暮氛。謝安團扇上，為畫敬亭雲。"
    ]
  },
  {
    "volume": 770,
    "sequence": 36,
    "title": "洛陽河亭奉酬留守郡公追送",
    "author": "李逸",
    "content": [
      "離亭餞落暉，臘酒減征衣。歲晚煙霞重，川寒雲樹微。",
      "戎裝千里至，舊路十年歸。還似汀洲雁，相逢又背飛。"
    ]
  },
  {
    "volume": 770,
    "sequence": 37,
    "title": "送道士曾昭瑩",
    "author": "沈麟",
    "content": [
      "南北東西事，人間會也無。昔曾棲玉笥，今也返玄都。",
      "雪片隨天闊，泉聲落石孤。丹霄人有約，去采石菖蒲。"
    ]
  },
  {
    "volume": 770,
    "sequence": 38,
    "title": "贈別徐侃",
    "author": "安鳳",
    "content": [
      "一自離鄉國，十年在咸秦。泣盡卞和血，不逢一故人。",
      "今日舊友別，羞此漂泊身。離情吟詩處，麻衣掩淚頻。",
      "淚別各分袂，且及來年春。"
    ]
  },
  {
    "volume": 770,
    "sequence": 39,
    "title": "顧城",
    "author": "李倫",
    "content": [
      "世久荒墟在，白雲幾代耕。市廛新草綠，裏社故煙輕。",
      "不謹罹天討，來蘇豈忿兵。誰雲殷鑒遠，今古在人程。"
    ]
  },
  {
    "volume": 770,
    "sequence": 40,
    "title": "金錢花",
    "author": "盧子發",
    "content": [
      "輪廓休誇四字書，紅窠寫出對庭除。",
      "時時買得佳人笑，本色金錢卻不如。"
    ]
  },
  {
    "volume": 770,
    "sequence": 41,
    "title": "故白岩禪師院",
    "author": "王夢周",
    "content": [
      "能師還世名還在，空閉禪堂滿院苔。",
      "花樹不隨人寂寞，數株猶自出牆來。"
    ]
  },
  {
    "volume": 770,
    "sequence": 42,
    "title": "題九天使者廟",
    "author": "孫咸",
    "content": [
      "獨入玄宮禮至真，焚香不為賤貧身。秦淮兩岸沙埋骨，湓浦千家血染塵。廬阜煙霞誰是主，虎溪風月屬何人。",
      "九江太守勤王事，好放天兵渡要津。"
    ]
  },
  {
    "volume": 770,
    "sequence": 43,
    "title": "房公舊竹亭聞琴",
    "author": "李澣",
    "content": [
      "石室寒飆警，孫枝雅器裁。坐來山水操，弦斷吊塵埃。"
    ]
  },
  {
    "volume": 770,
    "sequence": 44,
    "title": "清溪館作",
    "author": "錢戭",
    "content": [
      "指途清溪裏，左右唯深林。雲蔽望鄉處，雨愁為客心。",
      "遇人多物役，聽鳥時幽音。何必滄浪水，庶茲浣塵襟。"
    ]
  },
  {
    "volume": 770,
    "sequence": 45,
    "title": "晚春宴",
    "author": "韋道遜",
    "content": [
      "日斜賓館晚，春輕麥候初。簷暄巢幕燕，池躍戲蓮魚。",
      "石聲隨流響，桐影傍岩疏。誰能千裏外，獨寄八行書。"
    ]
  },
  {
    "volume": 770,
    "sequence": 46,
    "title": "長沙六快詩",
    "author": "王揆",
    "content": [
      "湖外風物奇，長沙信難續。衡峰排古青，湘水湛寒綠。",
      "舟楫通大江，車輪會平陸。昔賢官是邦，仁澤流豐沃。",
      "今賢官是邦，刳啖人脂肉。懷昔甘棠花，傷今猛虎毒。",
      "然此一郡內，所樂人才六。漕與二憲僚，守連兩通屬。",
      "高堂日暮會，深夜繼以燭。幃幕皆綺紈，器皿盡金玉。",
      "歌喉若珠累，舞腰如素束。千態與萬狀，六人歡不足。",
      "因成快活詩，薦之堯舜目。"
    ]
  },
  {
    "volume": 770,
    "sequence": 47,
    "title": "廣州王園寺伏日即事寄北中親友",
    "author": "王言史",
    "content": [
      "南越逢初伏，東林度一朝。曲池煎畏景，高閣絕微飆。",
      "竹簟移先灑，蒲葵破複搖。地偏毛瘴近，山毒火威饒。",
      "裛汗絺如濯，親床枕並燒。墮枝傷翠羽，萎葉惜紅蕉。",
      "且困流金熾，難成獨酌謠。望霖窺潤礎，思吹候纖條。",
      "旅恨生烏滸，鄉心系浴橋。誰憐在炎客，一夕壯容銷。"
    ]
  }
]