[
  {
    "volume": 708,
    "sequence": 1,
    "title": "釣台",
    "author": "徐夤",
    "content": [
      "金門誰奉詔，碧岸獨垂鉤。舊友只樵叟，新交惟野鷗。",
      "嘉名懸日月，深谷化陵丘。便可招巢父，長川好飲牛。"
    ]
  },
  {
    "volume": 708,
    "sequence": 2,
    "title": "旅次寓題",
    "author": "徐夤",
    "content": [
      "胡為名利役，來往老關河。白髮隨梳少，青山入夢多。",
      "途窮憐抱疾，世亂恥登科。卻起漁舟念，春風釣綠波。"
    ]
  },
  {
    "volume": 708,
    "sequence": 3,
    "title": "贈嚴司直",
    "author": "徐夤",
    "content": [
      "承家居闕下，避世出關東。有酒劉伶醉，無兒伯道窮。",
      "新詩吟閣賞，舊業釣台空。雨雪還相訪，心懷與我同。"
    ]
  },
  {
    "volume": 708,
    "sequence": 4,
    "title": "贈東方道士",
    "author": "徐夤",
    "content": [
      "葫蘆窗畔掛，是物在其間。雪色老人鬢，桃花童子顏。",
      "祭星秋蔔日，采藥曉登山。舊放長生鹿，時銜瑞草還。"
    ]
  },
  {
    "volume": 708,
    "sequence": 5,
    "title": "題僧壁",
    "author": "徐夤",
    "content": [
      "香廚流瀑布，獨院鎖孤峰。紺發青螺長，文茵紫豹重。",
      "卵枯皆化燕，蜜老卻成蜂。明月留人宿，秋聲夜著松。"
    ]
  },
  {
    "volume": 708,
    "sequence": 6,
    "title": "和人經隋唐間戰處",
    "author": "徐夤",
    "content": [
      "孤軍前度戰，一敗一成功。卷旆早歸國，臥屍猶臂弓。",
      "草間腥半在，沙上血殘紅。傷魄何為者，五湖垂釣翁。"
    ]
  },
  {
    "volume": 708,
    "sequence": 7,
    "title": "追和常建歎王昭君",
    "author": "徐夤",
    "content": [
      "紅顏如朔雪，日爍忽成空。淚盡黃雲雨，塵消白草風。",
      "君心爭不悔，恨思竟何窮。願化南飛燕，年年入漢宮。"
    ]
  },
  {
    "volume": 708,
    "sequence": 8,
    "title": "贈董先生",
    "author": "徐夤",
    "content": [
      "壽歲過於百，時閑到上京。餐松雙鬢嫩，絕粒四支輕。",
      "雨雪思中嶽，雲霞夢赤城。來年期壽籙，何處待先生。"
    ]
  },
  {
    "volume": 708,
    "sequence": 9,
    "title": "河流",
    "author": "徐夤",
    "content": [
      "洪流盤砥柱，淮濟不同波。莫訝清時少，都緣曲處多。",
      "遠能通玉塞，高複接銀河。大禹成門嶮，為龍始得過。"
    ]
  },
  {
    "volume": 708,
    "sequence": 10,
    "title": "題南寺",
    "author": "徐夤",
    "content": [
      "久別猿啼寺，流年劫逝波。舊僧歸塔盡，古瓦長松多。",
      "壁蘚昏題記，窗螢散薜蘿。平生英壯節，何故旋消磨。"
    ]
  },
  {
    "volume": 708,
    "sequence": 11,
    "title": "北山秋晚",
    "author": "徐夤",
    "content": [
      "十載衣裘盡，臨寒隱薜蘿。心閑緣事少，身老愛山多。",
      "玉露催收菊，金風促剪禾。燕秦正戎馬，林下好婆娑。"
    ]
  },
  {
    "volume": 708,
    "sequence": 12,
    "title": "昔游",
    "author": "徐夤",
    "content": [
      "昔游紅杏苑，今隱刺桐村。歲計懸僧債，科名負國恩。",
      "不書胝漸穩，頻鑷鬢無根。惟有經邦事，年年志尚存。"
    ]
  },
  {
    "volume": 708,
    "sequence": 13,
    "title": "酒鬍子",
    "author": "徐夤",
    "content": [
      "紅筵絲竹合，用爾作歡娛。直指寧偏黨，無私絕覬覦。",
      "當歌誰擐袖，應節漸輕軀。恰與真相似，氈裘滿頷須。"
    ]
  },
  {
    "volume": 708,
    "sequence": 14,
    "title": "吊崔補闕",
    "author": "徐夤",
    "content": [
      "近來吾道少，慟哭博陵君。直節岩前竹，孤魂嶺上雲。",
      "縉紳傳確論，丞相取遺文。廢卻中興策，何由免用軍。"
    ]
  },
  {
    "volume": 708,
    "sequence": 15,
    "title": "吊赤水李先生",
    "author": "徐夤",
    "content": [
      "三年悲過隙，一室類銷冰。妻病入仙觀，子窮隨嶽僧。",
      "荒丘寒有雨，古屋夜無燈。往日清猷著，金門幾欲征。"
    ]
  },
  {
    "volume": 708,
    "sequence": 16,
    "title": "香鴨",
    "author": "徐夤",
    "content": [
      "不假陶熔妙，誰教羽翼全。五金池畔質，百和口中煙。",
      "觜鈍魚難啄，心空火自燃。禦爐如有闕，須進聖君前。"
    ]
  },
  {
    "volume": 708,
    "sequence": 17,
    "title": "雞",
    "author": "徐夤",
    "content": [
      "名參十二屬，花入羽毛深。守信催朝日，能鳴送曉陰。",
      "峨冠裝瑞璧，利爪削黃金。徒有稻粱感，何由報德音。"
    ]
  },
  {
    "volume": 708,
    "sequence": 18,
    "title": "白鴿",
    "author": "徐夤",
    "content": [
      "舉翼淩空碧，依人到大邦。粉翎棲畫閣，雪影拂瓊窗。",
      "振鷺堪為侶，鳴鳩好作雙。狎鷗歸未得，睹爾憶晴江。"
    ]
  },
  {
    "volume": 708,
    "sequence": 19,
    "title": "龜",
    "author": "徐夤",
    "content": [
      "行止竟何從，深溪與古峰。青荷巢瑞質，綠水返靈蹤。",
      "鑽骨神明應，酬恩感激重。仙翁求一卦，何日脫龍鍾。"
    ]
  },
  {
    "volume": 708,
    "sequence": 20,
    "title": "銀結條冠子",
    "author": "徐夤",
    "content": [
      "日下征良匠，宮中贈阿嬌。瑞蓮開二孕，瓊縷織千條。",
      "蟬翼輕輕結，花紋細細挑。舞時紅袖舉，纖影透龍綃。"
    ]
  },
  {
    "volume": 708,
    "sequence": 21,
    "title": "蜀葵",
    "author": "徐夤",
    "content": [
      "劍門南面樹，移向會仙亭。錦水饒花豔，岷山帶葉青。",
      "文君慚婉娩，神女讓娉婷。爛熳紅兼紫，飄香入繡扃。"
    ]
  },
  {
    "volume": 708,
    "sequence": 22,
    "title": "華清宮",
    "author": "徐夤",
    "content": [
      "十二瓊樓鎖翠微，暮霞遺卻六銖衣。桐枯丹穴鳳何去，天在鼎湖龍不歸。簾影罷添新翡翠，露華猶濕舊珠璣。",
      "君王魂斷驪山路，且向蓬瀛伴貴妃。"
    ]
  },
  {
    "volume": 708,
    "sequence": 23,
    "title": "再幸華清宮",
    "author": "徐夤",
    "content": [
      "腸斷將軍改葬歸，錦囊香在憶當時。年來卻恨相思樹，春至不生連理枝。雪女塚頭瑤草合，貴妃池裏玉蓮衰。",
      "霓裳舊曲飛霜殿，夢破魂驚絕後期。"
    ]
  },
  {
    "volume": 708,
    "sequence": 24,
    "title": "喜雨上主人尚書",
    "author": "徐夤",
    "content": [
      "天皇攘袂敕神龍，雨我公田兆歲豐。幾日淋漓侵暮角，數宵滂沛徹晨鐘。細如春霧籠平野，猛似秋風擊古松。",
      "門下十年耕稼者，坐來偏憶翠微峰。"
    ]
  },
  {
    "volume": 708,
    "sequence": 25,
    "title": "回文詩二首",
    "author": "徐夤",
    "content": [
      "飛書一幅錦文回，恨寫深情寄雁來。機上月殘香閣掩，樹梢煙澹綠窗開。霏霏雨罷歌終曲，漠漠雲深酒滿杯。",
      "歸日幾人行問卜，徽音想望倚高臺。",
      "輕帆數點千峰碧，水接雲山四望遙。晴日海霞紅靄靄，曉天江樹綠迢迢。清波石眼泉當檻，小徑松門寺對橋。",
      "明月釣舟漁浦遠，傾山雪浪暗隨潮。"
    ]
  },
  {
    "volume": 708,
    "sequence": 26,
    "title": "不把漁竿",
    "author": "徐夤",
    "content": [
      "不把漁竿不灌園，策筇吟繞綠蕪村。得爭野老眠雲樂，倍感閩王與善恩。鳥趁竹風穿靜戶，魚吹煙浪噴晴軒。",
      "何人買我安貧趣，百萬黃金未可論。"
    ]
  },
  {
    "volume": 708,
    "sequence": 27,
    "title": "古往今來",
    "author": "徐夤",
    "content": [
      "古往今來恨莫窮，不如沈醉臥春風。雀兒無角長穿屋，鸚鵡能言卻入籠。柳惠豈嫌居下位，朱雲直去指三公。",
      "閑思郭令長安宅，草沒匡牆舊事空。"
    ]
  },
  {
    "volume": 708,
    "sequence": 28,
    "title": "十裏煙籠",
    "author": "徐夤",
    "content": [
      "十裏煙籠一徑分，故人迢遞久離群。白雲明月皆由我，碧水青山忽贈君。浮世宦名渾似夢，半生勤苦謾為文。",
      "北邙坡上青松下，儘是鏘金佩玉墳。"
    ]
  },
  {
    "volume": 708,
    "sequence": 29,
    "title": "偶書",
    "author": "徐夤",
    "content": [
      "巧者多為拙者資，良籌第一在乘時。市門逐利終身飽，穀口躬耕盡日饑。瓊玖鬻來燕石貴，蓬蒿芳處楚蘭衰。",
      "高皇冷笑重瞳客，蓋世拔山何所為。"
    ]
  },
  {
    "volume": 708,
    "sequence": 30,
    "title": "潤屋",
    "author": "徐夤",
    "content": [
      "潤屋豐家莫妄求，眼看多是與身讎。百禽羅得皆黃口，四皓山居始白頭。玉爍火光爭肯變，草芳崎岸不曾秋。",
      "朱門粉署何由到，空寄新詩謝列侯。"
    ]
  },
  {
    "volume": 708,
    "sequence": 31,
    "title": "退居",
    "author": "徐夤",
    "content": [
      "鶴性松心合在山，五侯門館怯趨攀。三年臥病不能免，一日受恩方得還。明月送人沿驛路，白雲隨馬入柴關。",
      "笑他範蠡貪婪甚，相罷金多始退閑。"
    ]
  },
  {
    "volume": 708,
    "sequence": 32,
    "title": "閉門",
    "author": "徐夤",
    "content": [
      "閉卻閑門臥小窗。更何人與療膏肓。一生有酒唯知醉，四大無根可預量。骨冷欲針先覺痛，肉頑頻灸不成瘡。",
      "漳濱伏枕文園渴，盜蹠縱橫似虎狼。"
    ]
  },
  {
    "volume": 708,
    "sequence": 33,
    "title": "開窗",
    "author": "徐夤",
    "content": [
      "閉戶開窗寢又興，三更時節也如冰。長閑便是忘機者，不出真如過夏僧。環堵豈慚蝸作舍，布衣寧假鶴為翎。",
      "薔薇花盡熏風起，綠葉空隨滿架藤。"
    ]
  },
  {
    "volume": 708,
    "sequence": 34,
    "title": "燈花",
    "author": "徐夤",
    "content": [
      "點蠟燒銀卻勝栽，九華紅豔吐玫瑰。獨含冬夜寒光拆，不傍春風暖處開。難見只因能送喜，莫挑唯恐墮成灰。",
      "貪膏附熱多相誤，為報飛蛾罷拂來。"
    ]
  },
  {
    "volume": 708,
    "sequence": 35,
    "title": "東歸出城留別知己",
    "author": "徐夤",
    "content": [
      "韋蒙屈指許非才，三載長安共酒杯。欲別未攀楊柳贈，相留擬待牡丹開。寒隨禦水波光散，暖逐衡陽雁影來。",
      "他日因書問衰颯，東溪須訪子陵台。"
    ]
  },
  {
    "volume": 708,
    "sequence": 36,
    "title": "詠懷",
    "author": "徐夤",
    "content": [
      "愁花變出白髭須，半世辛勤一事無。道在或期君夢想，貧來爭奈鬼揶揄。馬卿自愧長嬰疾，顏子誰憐不是愚。",
      "借取秦宮臺上鏡，為時開照漢妖狐。"
    ]
  },
  {
    "volume": 708,
    "sequence": 37,
    "title": "郊村獨游",
    "author": "徐夤",
    "content": [
      "歲閏堪憐曆候遲，出門惟與野雲期。驚魚擲上綠荷芰，棲鳥啄餘紅荔枝。末路可能長薄命，修途應合有良時。",
      "市頭相者休相戲，蹙膝先生半自知。"
    ]
  },
  {
    "volume": 708,
    "sequence": 38,
    "title": "經故翰林楊左丞池亭",
    "author": "徐夤",
    "content": [
      "八角紅亭蔭綠池，一朝青草蓋遺基。薔薇藤老開花淺，翡翠巢空落羽奇。春榜幾深門下客，樂章多取集中詩。",
      "平生德義人間誦，身後何勞更立碑。"
    ]
  },
  {
    "volume": 708,
    "sequence": 39,
    "title": "經故廣平員外舊宅",
    "author": "徐夤",
    "content": [
      "門巷蕭條引涕洟，遺孤三歲著麻衣。綠楊樹老垂絲短，翠竹林荒著筍稀。結社僧因秋朔吊，買書船近葬時歸。",
      "平生欲獻匡君策，抱病猶言未息機。"
    ]
  },
  {
    "volume": 708,
    "sequence": 40,
    "title": "潘丞相舊宅",
    "author": "徐夤",
    "content": [
      "綠樹垂枝蔭四鄰，春風還似舊時春。年年燕是雕梁主，處處花隨落月塵。七貴竟為長逝客，五侯尋作不歸人。",
      "秋槐影薄蟬聲盡，休謂龍門待化鱗。"
    ]
  },
  {
    "volume": 708,
    "sequence": 41,
    "title": "門外閒田數畝長有泉源因築直堤分為兩沼",
    "author": "徐夤",
    "content": [
      "左右澄漪小檻前，直堤高築古平川。十分春水雙簷影，一片秋空兩月懸。前岸好山搖細浪，夾門嘉樹合晴煙。",
      "坐來暗起江湖思，速問溪翁買釣船。"
    ]
  },
  {
    "volume": 708,
    "sequence": 42,
    "title": "北園",
    "author": "徐夤",
    "content": [
      "北園幹葉旋空枝，蘭蕙還將眾草衰。籠鳥上天猶有待，病龍興雨豈無期。身閑不厭頻來客，年老偏憐最小兒。",
      "生事罷求名與利，一窗書策是年支。"
    ]
  },
  {
    "volume": 708,
    "sequence": 43,
    "title": "溪上要一隻白簟扇蓋頭垂釣去年就節推…遂成拙句",
    "author": "徐夤",
    "content": [
      "難求珍箑過炎天，遠就金貂乞月圓。直在引風欹角枕，且圖遮日上漁船。但令織取無花簟，不用挑為飲露蟬。",
      "莫道如今時較晚，也應留得到明年。"
    ]
  },
  {
    "volume": 708,
    "sequence": 44,
    "title": "招隱",
    "author": "徐夤",
    "content": [
      "齒發那能敵歲華，早知休去避塵沙。鬼神只闞高明裏，倚伏不幹棲隱家。陶景豈全輕組綬，留侯非獨愛煙霞。",
      "贈君吉語堪銘座，看取朝開暮落花。"
    ]
  },
  {
    "volume": 708,
    "sequence": 45,
    "title": "憶山中友人",
    "author": "徐夤",
    "content": [
      "憶得當年接善鄰，苦將閒事強夫君。鬥開碧沼分明月，各領青山占白雲。近日藥方多繕寫，舊來詩草半燒焚。",
      "金門幾欲言西上，惆悵關河正用軍。"
    ]
  },
  {
    "volume": 708,
    "sequence": 46,
    "title": "溪隱",
    "author": "徐夤",
    "content": [
      "將名將利已無緣，深隱清溪擬學仙。絕卻腥膻勝服藥，斷除杯酒合延年。蝸牛殼漏寧同舍，榆莢花開不是錢。",
      "鸞鶴久從籠檻閉，春風卻放紙為鳶。"
    ]
  },
  {
    "volume": 708,
    "sequence": 47,
    "title": "酒醒",
    "author": "徐夤",
    "content": [
      "酒醒欲得適閒情，騎馬那勝策杖行。天暖天寒三月暮，溪南溪北兩村名。沙澄淺水魚知釣，花落平田鶴見耕。",
      "望斷長安故交遠，來書未說九河清。"
    ]
  },
  {
    "volume": 708,
    "sequence": 48,
    "title": "夢斷",
    "author": "徐夤",
    "content": [
      "夢斷紗窗半夜雷，別君花落又花開。漁陽路遠書難寄，衡岳山高月不來。玄燕有情穿繡戶，靈龜無應祝金杯。",
      "人生若得長相對，螢火生煙草化灰。"
    ]
  },
  {
    "volume": 708,
    "sequence": 49,
    "title": "人事",
    "author": "徐夤",
    "content": [
      "人事飄如一炷煙，且須求佛與求仙。豐年甲子春無雨，良夜庚申夏足眠。顏氏豈嫌瓢裏飲，孟光非取鏡中妍。",
      "平生生計何為者，三徑蒼苔十畝田。"
    ]
  },
  {
    "volume": 708,
    "sequence": 50,
    "title": "休說",
    "author": "徐夤",
    "content": [
      "休說人間有陸沈，一樽閑待月明斟。時來不怕滄溟闊，道大卻憂潢潦深。白首釣魚應是分，青雲幹祿已無心。",
      "梓桐賦罷相如隱，誰為君前永夜吟。"
    ]
  },
  {
    "volume": 708,
    "sequence": 51,
    "title": "嘉運",
    "author": "徐夤",
    "content": [
      "嘉運良時兩阻修，釣竿蓑笠樂林丘。家無寸帛渾閒事，身似浮雲且自由。庭際鳥啼花旋落，潭心月在水空流。",
      "晨炊一箸紅銀粒，憶著長安索米秋。"
    ]
  },
  {
    "volume": 708,
    "sequence": 52,
    "title": "綠鬢",
    "author": "徐夤",
    "content": [
      "綠鬢先生自出林，孟光同樂野雲深。躬耕為食古人操，非織不衣賢者心。眼眾豈能分瑞璧，舌多須信爍良金。",
      "君看黃閣南遷客，一過瀧州絕好音。"
    ]
  },
  {
    "volume": 708,
    "sequence": 53,
    "title": "驕侈",
    "author": "徐夤",
    "content": [
      "驕侈阽危儉素牢，鏡中形影豈能逃。石家恃富身還滅，顏子非貧道不遭。蝙蝠亦能知日月，鸞鳳那肯啄腥臊。",
      "古今人事惟堪醉，好脫霜裘換綠醪。"
    ]
  },
  {
    "volume": 708,
    "sequence": 54,
    "title": "龍蟄二首",
    "author": "徐夤",
    "content": [
      "龍蟄蛇蟠卻待伸，和光何惜且同塵。伍員豈是吹簫者，冀缺非同執耒人。神劍觸星當變化，良金成器在陶鈞。",
      "穰侯休忌關東客，張祿先生竟相秦。",
      "休說雄才間代生，到頭難與運相爭。時通有詔征枚乘，世亂無人薦禰衡。逐日莫矜駑馬步，司晨誰要牝雞鳴。",
      "中林且作煙霞侶，塵滿關河未可行。"
    ]
  },
  {
    "volume": 708,
    "sequence": 55,
    "title": "逐臭蒼蠅",
    "author": "徐夤",
    "content": [
      "逐臭蒼蠅豈有為，清蟬吟露最高奇。多藏苟得何名富，飽食嗟來未勝饑。窮寂不妨延壽考，貪狂總待算毫釐。",
      "首陽山翠千年在，好奠冰壺吊伯夷。"
    ]
  },
  {
    "volume": 708,
    "sequence": 56,
    "title": "牡丹花二首",
    "author": "徐夤",
    "content": [
      "看遍花無勝此花，剪雲披雪蘸丹砂。開當青律二三月，破卻長安千萬家。天縱穠華刳鄙吝，春教妖豔毒豪奢。",
      "不隨寒令同時放，倍種雙松與辟邪。",
      "萬萬花中第一流，淺霞輕染嫩銀甌。能狂綺陌千金子，也惑朱門萬戶侯。朝日照開攜酒看，暮風吹落繞欄收。",
      "詩書滿架塵埃撲，盡日無人略舉頭。"
    ]
  },
  {
    "volume": 708,
    "sequence": 57,
    "title": "尚書座上賦牡丹花得輕字韻其花自越中移植",
    "author": "徐夤",
    "content": [
      "流蘇凝作瑞華精，仙閣開時麗日晴。霜月冷銷銀燭焰，寶甌圓印彩雲英。嬌含嫩臉春妝薄，紅蘸香綃豔色輕。",
      "早晚有人天上去，寄他將贈董雙成。"
    ]
  },
  {
    "volume": 708,
    "sequence": 58,
    "title": "依韻和尚書再贈牡丹花",
    "author": "徐夤",
    "content": [
      "爛銀基地薄紅妝，羞殺千花百卉芳。紫陌昔曾遊寺看，朱門今在繞欄望。龍分夜雨資嬌態，天與春風發好香。",
      "多著黃金何處買，輕橈挑過鏡湖光。"
    ]
  },
  {
    "volume": 708,
    "sequence": 59,
    "title": "郡庭惜牡丹",
    "author": "徐夤",
    "content": [
      "腸斷東風落牡丹，為祥為瑞久留難。青春不駐堪垂淚，紅豔已空猶倚欄。積蘚下銷香蕊盡，晴陽高照露華幹。",
      "明年萬葉千枝長，倍發芳菲借客看。"
    ]
  },
  {
    "volume": 708,
    "sequence": 60,
    "title": "追和白舍人詠白牡丹",
    "author": "徐夤",
    "content": [
      "蓓蕾抽開素練囊，瓊葩熏出白龍香。裁分楚女朝雲片，剪破姮娥夜月光。雪句豈須征柳絮，粉腮應恨帖梅妝。",
      "檻邊幾笑東籬菊，冷折金風待降霜。"
    ]
  },
  {
    "volume": 708,
    "sequence": 61,
    "title": "憶牡丹",
    "author": "徐夤",
    "content": [
      "綠樹多和雪霰栽，長安一別十年來。王侯買得價偏重，桃李落殘花始開。宋玉鄰邊腮正嫩，文君機上錦初裁。",
      "滄洲春暮空腸斷，畫看猶將勸酒杯。"
    ]
  },
  {
    "volume": 708,
    "sequence": 62,
    "title": "惜牡丹",
    "author": "徐夤",
    "content": [
      "今日狂風揭錦筵，預愁吹落夕陽天。閑看紅豔只須醉，謾惜黃金豈是賢。南國好偷誇粉黛，漢宮宜摘贈神仙。",
      "良時雖作鶯花主，白馬王孫恰少年。"
    ]
  },
  {
    "volume": 708,
    "sequence": 63,
    "title": "覽柳渾汀洲采白蘋之什，因成一章",
    "author": "徐夤",
    "content": [
      "采盡汀蘋恨別離，鴛鴦鸂鶒總雙飛。月明南浦夢初斷，花落洞庭人未歸。天遠有書隨驛使，夜長無燭照寒機。",
      "年來泣淚知多少，重疊成痕在繡衣。"
    ]
  },
  {
    "volume": 708,
    "sequence": 64,
    "title": "司直巡官無諸移到玫瑰花",
    "author": "徐夤",
    "content": [
      "芳菲移自越王台，最似薔薇好並栽。穠豔盡憐勝彩繪，嘉名誰贈作玫瑰。春藏錦繡風吹拆，天染瓊瑤日照開。",
      "為報朱衣早邀客，莫教零落委蒼苔。"
    ]
  },
  {
    "volume": 708,
    "sequence": 65,
    "title": "梅花",
    "author": "徐夤",
    "content": [
      "瓊瑤初綻嶺頭葩，蕊粉新妝姹女家。舉世更誰憐潔白，癡心皆盡愛繁華。玄冥借與三冬景，謝氏輸他六出花。",
      "結實和羹知有日，肯隨羌笛落天涯。"
    ]
  },
  {
    "volume": 708,
    "sequence": 66,
    "title": "荔枝二首",
    "author": "徐夤",
    "content": [
      "朱彈星丸粲日光，綠瓊枝散小香囊。龍綃殼綻紅紋粟，魚目珠涵白膜漿。梅熟已過南嶺雨，橘酸空待洞庭霜。",
      "蠻山蹋曉和煙摘，拜捧金盤奉越王。",
      "日日熏風卷瘴煙，南園珍果荔枝先。靈鴉啄破瓊津滴，寶器盛來蚌腹圓。錦裏只聞銷醉客，蕊宮惟合贈神仙。",
      "何人刺出猩猩血，深染羅紋遍殼鮮。"
    ]
  },
  {
    "volume": 708,
    "sequence": 67,
    "title": "菊花",
    "author": "徐夤",
    "content": [
      "桓景登高事可尋，黃花開處綠畦深。消災辟惡君須采，冷露寒霜我自禁。籬物早榮還早謝，澗松同德複同心。",
      "陶公豈是居貧者，剩有東籬萬朵金。"
    ]
  },
  {
    "volume": 708,
    "sequence": 68,
    "title": "畫松",
    "author": "徐夤",
    "content": [
      "澗底陰森驗筆精，筆閑開展覺神清。曾當月照還無影，若許風吹合有聲。枝偃只應玄鶴識，根深且與茯苓生。",
      "天臺道士頻來見，說似株株倚赤城。"
    ]
  },
  {
    "volume": 708,
    "sequence": 69,
    "title": "草木",
    "author": "徐夤",
    "content": [
      "草木無情亦可嗟，重開明鏡照無涯。菊英空折羅含宅，榆莢不生原憲家。天命豈憑醫藥石，世途還要辟蟲沙。",
      "仙翁乞取金盤露，洗卻蒼蒼兩鬢華。"
    ]
  },
  {
    "volume": 708,
    "sequence": 70,
    "title": "松",
    "author": "徐夤",
    "content": [
      "澗底青松不染塵，未逢良匠競誰分。龍盤勁節岩前見，鶴唳翠梢天上聞。大廈可營誰擇木，女蘿相附欲淩雲。",
      "皇王自有增封日，修竹徒勞號此君。"
    ]
  },
  {
    "volume": 708,
    "sequence": 71,
    "title": "竹",
    "author": "徐夤",
    "content": [
      "翠染琅玕粉漸開，東南移得會稽栽。遊絲掛處漁竿去，綠水夾時龍影來。風觸有聲含六律，露沾如洗絕浮埃。",
      "王猷舊宅無人到，抱卻清陰蓋綠苔。"
    ]
  },
  {
    "volume": 708,
    "sequence": 72,
    "title": "尚書打球，小驄步驟最奇，因有所贈",
    "author": "徐夤",
    "content": [
      "善價千金未可論，燕王新寄小龍孫。逐將白日馳青漢，銜得流星入畫門。步驟最能隨手轉，性靈多恐會人言。",
      "桃花雪點多雖貴，全假當場一顧恩。"
    ]
  },
  {
    "volume": 708,
    "sequence": 73,
    "title": "尚書惠蠟麵茶",
    "author": "徐夤",
    "content": [
      "武夷春暖月初圓，採摘新芽獻地仙。飛鵲印成香蠟片，啼猿溪走木蘭船。金槽和碾沈香末，冰碗輕涵翠縷煙。",
      "分贈恩深知最異，晚鐺宜煮北山泉。"
    ]
  },
  {
    "volume": 708,
    "sequence": 74,
    "title": "勸酒",
    "author": "徐夤",
    "content": [
      "休向尊前訴羽觥，百壺清酌與君傾。身同綠樹年年老，事比紅塵日日生。六國英雄徒反復，九原松柏甚分明。",
      "醉鄉路與乾坤隔，豈信人間有利名。"
    ]
  },
  {
    "volume": 708,
    "sequence": 75,
    "title": "斷酒",
    "author": "徐夤",
    "content": [
      "因論沈湎覺前非，便碎金罍與羽卮。采茗早馳三蜀使，看花甘負五侯期。窗間近火劉伶傳，坐右新銘管仲辭。",
      "此事十年前已說，匡廬山下老僧知。"
    ]
  },
  {
    "volume": 708,
    "sequence": 76,
    "title": "憶舊山",
    "author": "徐夤",
    "content": [
      "澗竹岩雲有舊期，二年頻長鬢邊絲。游魚不愛金杯水，棲鳥敢求瓊樹枝。陶景戀深松檜影，留侯拋卻帝王師。",
      "龍爭虎攫皆閒事，數疊山光在夢思。"
    ]
  }
]