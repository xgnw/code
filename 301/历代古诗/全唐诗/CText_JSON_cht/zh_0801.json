[
  {
    "volume": 801,
    "sequence": 1,
    "title": "采桑",
    "author": "郎大家宋氏",
    "content": [
      "春來南雁歸，日去西蠶遠。妾思紛何極，客遊殊未返。"
    ]
  },
  {
    "volume": 801,
    "sequence": 2,
    "title": "宛轉歌二首",
    "author": "郎大家宋氏",
    "content": [
      "風已清，月朗琴複鳴。掩抑非千態，殷勤是一聲。",
      "歌宛轉，宛轉和且長。願為雙鴻鵠，比翼共翱翔。",
      "日已暮，長簷鳥聲度。此時望君君不來，此時思君君不顧。",
      "歌宛轉，宛轉那能異棲宿。願為形與影，出入恒相逐。"
    ]
  },
  {
    "volume": 801,
    "sequence": 3,
    "title": "長相思",
    "author": "郎大家宋氏",
    "content": [
      "長相思，久離別。關山阻，風煙絕。臺上鏡文銷，袖中書字滅。不見君形影，何曾有歡悅。"
    ]
  },
  {
    "volume": 801,
    "sequence": 4,
    "title": "朝雲引",
    "author": "郎大家宋氏",
    "content": [
      "巴西巫峽指巴東，朝雲觸石上朝空。巫山巫峽高何已，行雨行雲一時起。一時起，三春暮。若言來，且就陽臺路。"
    ]
  },
  {
    "volume": 801,
    "sequence": 5,
    "title": "宿巫山寄遠人",
    "author": "梁瓊",
    "content": [
      "巫山雲，巫山雨，朝雲暮雨無定所。南峰忽暗北峰晴，空裏仙人語笑聲。曾侍荊王枕席處，直至如今如有靈。",
      "春風澹澹白雲閑，驚湍流水響千山。一夜此中對明月，憶得此中與君別。感物情懷如舊時，君今渺渺在天涯。",
      "曉看襟上淚流處，點點血痕猶在衣。"
    ]
  },
  {
    "volume": 801,
    "sequence": 6,
    "title": "昭君怨",
    "author": "梁瓊",
    "content": [
      "自古無和親，貽災到妾身。朔風嘶去馬，漢月出行輪。",
      "衣薄狼山雪，妝成虜塞春。回看父母國，生死畢胡塵。"
    ]
  },
  {
    "volume": 801,
    "sequence": 7,
    "title": "銅雀台",
    "author": "梁瓊",
    "content": [
      "歌扇向陵開，齊行奠玉杯。舞時飛燕列，夢裏片雲來。",
      "月色空餘恨，松聲莫更哀。誰憐未死妾，掩袂下銅台。"
    ]
  },
  {
    "volume": 801,
    "sequence": 8,
    "title": "遠意",
    "author": "梁瓊",
    "content": [
      "脈脈長攄氣，微微不離心。叩頭從此去，煩惱阿誰禁。"
    ]
  },
  {
    "volume": 801,
    "sequence": 9,
    "title": "句",
    "author": "梁瓊",
    "content": [
      "玉枕空流別後淚，羅衣已盡去時香。"
    ]
  },
  {
    "volume": 801,
    "sequence": 10,
    "title": "有所思",
    "author": "劉雲",
    "content": [
      "朝亦有所思，暮亦有所思。登樓望君處，藹藹蕭關道。",
      "掩淚向浮雲，誰知妾懷抱。玉井蒼苔春院深，桐花落盡無人掃。"
    ]
  },
  {
    "volume": 801,
    "sequence": 11,
    "title": "婕妤怨",
    "author": "劉雲",
    "content": [
      "君恩不可見，妾豈如秋扇。秋扇尚有時，妾身永微賤。",
      "莫言朝花不復落，嬌容幾奪昭陽殿。"
    ]
  },
  {
    "volume": 801,
    "sequence": 12,
    "title": "望月",
    "author": "劉雲",
    "content": [
      "天漢涼秋夜，澄澄一鏡明。山空猿屢嘯，林靜鵲頻驚。"
    ]
  },
  {
    "volume": 801,
    "sequence": 13,
    "title": "古意",
    "author": "崔萱",
    "content": [
      "灼灼葉中花，夏萎春又芳。明明天上月，蟾缺圓複光。",
      "未如君子情，朝違夕已忘。玉帳枕猶暖，紈扇思何長。",
      "願因西南風，吹上玳瑁床。嬌眠錦衾裏，輾轉雙鴛鴦。"
    ]
  },
  {
    "volume": 801,
    "sequence": 14,
    "title": "敘別",
    "author": "崔萱",
    "content": [
      "碧池漾漾春水綠，中有佳禽暮棲宿。",
      "願持此意永相貽，只慮君情中反復。"
    ]
  },
  {
    "volume": 801,
    "sequence": 15,
    "title": "豪家子",
    "author": "崔萱",
    "content": [
      "年少家藏累代金，紅樓盡日醉沉沉。",
      "馬非躞蹀寧酬價，人不嬋娟肯動心。"
    ]
  },
  {
    "volume": 801,
    "sequence": 16,
    "title": "句",
    "author": "崔萱",
    "content": [
      "豈知一隻鳳釵價，沽得數村蝸舍人。"
    ]
  },
  {
    "volume": 801,
    "sequence": 17,
    "title": "贈所思",
    "author": "崔仲容",
    "content": [
      "所居幸接鄰，相見不相親。一似雲間月，何殊鏡裏人。",
      "丹誠空有夢，腸斷不禁春。願作梁間燕，無由變此身。"
    ]
  },
  {
    "volume": 801,
    "sequence": 18,
    "title": "戲贈",
    "author": "崔仲容",
    "content": [
      "暫到昆侖未得歸，阮郎何事教人非。",
      "如今身佩上清籙，莫遣落花沾羽衣。"
    ]
  },
  {
    "volume": 801,
    "sequence": 19,
    "title": "贈歌姬",
    "author": "崔仲容",
    "content": [
      "水剪雙眸霧剪衣，當筵一曲媚春輝。瀟湘夜瑟怨猶在，巫峽曉雲愁不稀。皓齒乍分寒玉細，黛眉輕蹙遠山微。",
      "渭城朝雨休重唱，滿眼陽關客未歸。"
    ]
  },
  {
    "volume": 801,
    "sequence": 20,
    "title": "句",
    "author": "崔仲容",
    "content": [
      "妾心合君心，一似影隨形。",
      "梁燕無情困，雙棲語此時。",
      "不覺紅顏去，空嗟白髮生。",
      "桐花落盡春又盡，紫塞征人猶未歸。"
    ]
  },
  {
    "volume": 801,
    "sequence": 21,
    "title": "獨夜詞",
    "author": "崔公遠",
    "content": [
      "晴天霜落寒風急，錦帳羅幃羞更入。",
      "秦箏不復續斷弦，回身掩淚挑燈立。"
    ]
  },
  {
    "volume": 801,
    "sequence": 22,
    "title": "句",
    "author": "崔公遠",
    "content": [
      "看花獨不語，裴回雙淚潸。",
      "君今遠戍在何處，遣妾秋來長望天。"
    ]
  },
  {
    "volume": 801,
    "sequence": 23,
    "title": "春詞二首",
    "author": "張琰",
    "content": [
      "垂柳鳴黃鸝，關關若求友。春情不可耐，愁殺閨中婦。",
      "日暮登高樓，誰憐小垂手。",
      "昨日桃花飛，今朝梨花吐。春色能幾時，那堪此愁緒。",
      "蕩子遊不歸，春來淚如雨。"
    ]
  },
  {
    "volume": 801,
    "sequence": 24,
    "title": "銅雀台",
    "author": "張琰",
    "content": [
      "君王冥漠不可見，銅雀歌舞空裴回。西陵嘖嘖悲宿鳥，高殿沉沉閉青苔。青苔無人跡，紅粉空自哀。"
    ]
  },
  {
    "volume": 801,
    "sequence": 25,
    "title": "句",
    "author": "張琰",
    "content": [
      "年年人自老，日日水東流。",
      "庭芳自搖落，永念結中腸。"
    ]
  },
  {
    "volume": 801,
    "sequence": 26,
    "title": "哭夫二首",
    "author": "裴羽仙",
    "content": [
      "風卷平沙日欲曛，狼煙遙認犬羊群。",
      "李陵一戰無歸日，望斷胡天哭塞雲。",
      "良人平昔逐蕃渾，力戰輕行出塞門。",
      "從此不歸成萬古，空留賤妾怨黃昏。"
    ]
  },
  {
    "volume": 801,
    "sequence": 27,
    "title": "長門怨",
    "author": "劉媛",
    "content": [
      "雨滴梧桐秋夜長，愁心和雨到昭陽。",
      "淚痕不學君恩斷，拭卻千行更萬行。",
      "學畫蛾眉獨出群，當時人道便承恩。",
      "經年不見君王面，花落黃昏空掩門。"
    ]
  },
  {
    "volume": 801,
    "sequence": 28,
    "title": "送遠",
    "author": "劉媛",
    "content": [
      "聞道瞿塘灩澦堆，青山流水近陽臺。",
      "知君此去無還日，妾亦隨波不復回。"
    ]
  },
  {
    "volume": 801,
    "sequence": 29,
    "title": "句",
    "author": "劉媛",
    "content": [
      "春風報梅柳，一夜發南枝。",
      "傍人那得知心事，一面殘妝空淚痕。"
    ]
  },
  {
    "volume": 801,
    "sequence": 30,
    "title": "懷良人",
    "author": "葛鴉兒",
    "content": [
      "蓬鬢荊釵世所稀，布裙猶是嫁時衣。",
      "胡麻好種無人種，正是歸時不見歸。"
    ]
  },
  {
    "volume": 801,
    "sequence": 31,
    "title": "會仙詩",
    "author": "葛鴉兒",
    "content": [
      "彩鳳搖搖下翠微，煙光漠漠遍芳枝。",
      "玉窗仙會何人見，唯有春風仔細知。",
      "煙霞迤邐接蓬萊，宮殿參差曉日開。",
      "群玉山前人別處，紫鸞飛起望仙台。"
    ]
  },
  {
    "volume": 801,
    "sequence": 32,
    "title": "暗別離",
    "author": "劉瑤",
    "content": [
      "槐花結子桐葉焦，單飛越鳥啼青霄。翠軒輾雲輕遙遙，燕脂淚迸紅線條。瑤草歇芳心耿耿，玉佩無聲畫屏冷。",
      "朱弦暗斷不見人，風動花枝月中影。青鸞脈脈西飛去，海闊天高不知處。"
    ]
  },
  {
    "volume": 801,
    "sequence": 33,
    "title": "古意曲",
    "author": "劉瑤",
    "content": [
      "梧桐階下月團團，洞房如水秋夜闌。吳刀剪破機頭錦，茱萸花墜相思枕。綠窗寂寞背燈時，暗數寒更不成寢。"
    ]
  },
  {
    "volume": 801,
    "sequence": 34,
    "title": "闔閭城懷古",
    "author": "劉瑤",
    "content": [
      "五湖春水接遙天，國破君亡不記年。",
      "唯有妖娥曾舞處，古台寂寞起愁煙。"
    ]
  },
  {
    "volume": 801,
    "sequence": 35,
    "title": "峽中即事",
    "author": "廉氏",
    "content": [
      "清秋三峽此中去，鳴鳥孤猿不可聞。一道水聲多亂石，四時天色少晴雲。日暮泛舟溪漵口，那堪夜永思氛氳。"
    ]
  },
  {
    "volume": 801,
    "sequence": 36,
    "title": "懷遠",
    "author": "廉氏",
    "content": [
      "隙塵何微微，朝夕通其輝。人生各有托，君去獨不歸。",
      "青林有蟬響，赤日無鳥飛。裴回東南望，雙淚空沾衣。"
    ]
  },
  {
    "volume": 801,
    "sequence": 37,
    "title": "寄征人",
    "author": "廉氏",
    "content": [
      "淒淒北風吹鴛被，娟娟西月生蛾眉。",
      "誰知獨夜相思處，淚滴寒塘蕙草時。"
    ]
  },
  {
    "volume": 801,
    "sequence": 38,
    "title": "寄遠",
    "author": "田娥",
    "content": [
      "憶昨會詩酒，終日相逢迎。今來成故事，歲月令人驚。",
      "淚流紅粉薄，風度羅衣輕。難為子猷志，虛負文君名。"
    ]
  },
  {
    "volume": 801,
    "sequence": 39,
    "title": "攜手曲",
    "author": "田娥",
    "content": [
      "攜手共惜芳菲節，鶯啼錦花滿城闕。行樂逶迤念容色，色衰只恐君恩歇。鳳笙龍管白日陰，盈虧自感青天月。"
    ]
  },
  {
    "volume": 801,
    "sequence": 40,
    "title": "長信宮",
    "author": "田娥",
    "content": [
      "團圓手中扇，昔為君所持。今日君棄捐，複值秋風時。",
      "悲將入篋笥，自歎知何為。"
    ]
  },
  {
    "volume": 801,
    "sequence": 41,
    "title": "句",
    "author": "田娥",
    "content": [
      "春至偏無興，秋來只是眠。"
    ]
  },
  {
    "volume": 801,
    "sequence": 42,
    "title": "中秋夜泊武昌",
    "author": "劉淑柔",
    "content": [
      "兩城相對峙，一水向東流。今夜素娥月，何年黃鶴樓。",
      "悠悠蘭棹晚，渺渺荻花秋。無奈柔腸斷，關山總是愁。"
    ]
  },
  {
    "volume": 801,
    "sequence": 43,
    "title": "賦荊門",
    "author": "薛瓊",
    "content": [
      "黃鳥翻紅樹，青牛臥綠苔。渚宮歌舞地，輕霧鎖樓臺。"
    ]
  },
  {
    "volume": 801,
    "sequence": 44,
    "title": "戲贈",
    "author": "趙虛舟",
    "content": [
      "砌下梧桐葉正齊，花繁雨後壓枝低。",
      "報導不須鴉鳥亂，他家自有鳳凰棲。"
    ]
  },
  {
    "volume": 801,
    "sequence": 45,
    "title": "銅雀台",
    "author": "張瑛",
    "content": [
      "君王冥漠不可見，銅雀歌舞空裴回。西陵嘖嘖悲宿鳥，高殿沉沉閉青苔。青苔無人跡，紅粉空相哀。"
    ]
  },
  {
    "volume": 801,
    "sequence": 46,
    "title": "望月",
    "author": "張瑛",
    "content": [
      "天漢涼秋夜，澄澄一鏡明。山空猿屢嘯，林靜鶴頻驚。"
    ]
  },
  {
    "volume": 801,
    "sequence": 47,
    "title": "答外",
    "author": "長孫佐轉妻",
    "content": [
      "征人去年戍邊水，夜得邊書字盈紙。揮刀就燭裁紅綺，結作同心答千里。君寄邊書書莫絕，妾答同心心自結。",
      "同心再解不心離，離字頻看字愁滅。結成一衣和淚封，封書只在懷袖中。莫如書故字難久，願學同心長可同。"
    ]
  },
  {
    "volume": 801,
    "sequence": 48,
    "title": "早梅",
    "author": "劉元載妻",
    "content": [
      "南枝向暖北枝寒，一種春風有兩般。",
      "憑仗高樓莫吹笛，大家留取倚闌幹。"
    ]
  },
  {
    "volume": 801,
    "sequence": 49,
    "title": "明月堂",
    "author": "劉氏婦",
    "content": [
      "蟬鬢驚秋華髮新，可憐紅隙盡埃塵。",
      "西山一夢何年覺，明月堂前不見人。",
      "玉鉤風急響丁東，回首西山似夢中。",
      "明月堂前人不到，庭梧一夜老秋風。"
    ]
  },
  {
    "volume": 801,
    "sequence": 50,
    "title": "和潘雍",
    "author": "葛氏女",
    "content": [
      "九天天遠瑞煙濃，駕鶴驂鸞意已同。",
      "從此三山山上月，瓊花開處照春風。"
    ]
  },
  {
    "volume": 801,
    "sequence": 51,
    "title": "寄詩",
    "author": "李主簿姬",
    "content": [
      "去時盟約與心違，秋日離家春不歸。",
      "應是維揚風景好，恣情歡笑到芳菲。"
    ]
  },
  {
    "volume": 801,
    "sequence": 52,
    "title": "題興元明珠亭",
    "author": "京兆女子",
    "content": [
      "寂寥滿地落花紅，獨有離人萬恨中。",
      "回首池塘更無語，手彈珠淚與春風。"
    ]
  },
  {
    "volume": 801,
    "sequence": 53,
    "title": "題玉泉溪",
    "author": "湘驛女子",
    "content": [
      "紅葉醉秋色，碧溪彈夜弦。佳期不可再，風雨杳如年。"
    ]
  },
  {
    "volume": 801,
    "sequence": 54,
    "title": "題三鄉詩",
    "author": "若耶溪女子",
    "content": [
      "昔逐良人西入關，良人身歿妾空還。",
      "謝娘衛女不相待，為雨為雲歸此山。"
    ]
  },
  {
    "volume": 801,
    "sequence": 55,
    "title": "題沙鹿門",
    "author": "誰氏女",
    "content": [
      "昔逐良人去上京，良人身歿妾東征。",
      "同來不得同歸去，永負朝雲暮雨情。"
    ]
  },
  {
    "volume": 801,
    "sequence": 56,
    "title": "聯句",
    "content": [
      "朱樓影直日當午，玉樹陰低月已三。——光",
      "膩粉暗銷銀鏤合，錯刀閑剪泥金衫。——威",
      "繡床怕引烏龍吠，錦字愁教青鳥銜。——裒",
      "百味煉來憐益母，千花開處鬥宜男。——光",
      "鴛鴦有伴誰能羨，鸚鵡無言我自慚。——威",
      "浪喜遊蜂飛撲撲，佯驚孤燕語喃喃。——裒",
      "偏憐愛數螆蛦掌，每憶光抽玳瑁簪。——光",
      "煙洞幾年悲尚在，星橋一夕帳空含。——威",
      "窗前時節羞虛擲，世上風流笑苦諳。——裒",
      "獨結香綃偷餉送，暗垂檀袖學通參。——光",
      "須知化石心難定，卻是為雲分易甘。——威",
      "看見風光零落盡，弦聲猶逐望江南。——裒"
    ]
  },
  {
    "volume": 801,
    "sequence": 57,
    "title": "聯句",
    "author": "越溪楊女",
    "content": [
      "珠簾半床月，青竹滿林風。——楊女",
      "何事今宵景，無人解語同。——謝生"
    ]
  },
  {
    "volume": 801,
    "sequence": 58,
    "title": "春日",
    "author": "越溪楊女",
    "content": [
      "春盡花隨盡，其如自是花。——楊女",
      "從來說花意，不過此容華。——謝生",
      "明月易虧輪，好花難戀春。——楊女",
      "常將花月恨，並作可憐人。——謝生"
    ]
  },
  {
    "volume": 801,
    "sequence": 59,
    "title": "句",
    "author": "曹文姬",
    "content": [
      "鑿開天外長生地，煉出人間不死丹。"
    ]
  }
]