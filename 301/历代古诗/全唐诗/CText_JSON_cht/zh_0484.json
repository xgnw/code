[
  {
    "volume": 484,
    "sequence": 1,
    "title": "和太原張相公山亭懷古",
    "author": "崔公信",
    "content": [
      "疊石狀崖巘，翠含城上樓。前移廬霍峰，遠帶沅湘流。",
      "瀟灑主人靜，夤緣芳徑幽。清輝在昏旦，豈異東山遊。"
    ]
  },
  {
    "volume": 484,
    "sequence": 2,
    "title": "過小妓英英墓",
    "author": "楊虞卿",
    "content": [
      "蕭晨騎馬出皇都，聞說埋冤在路隅。別我已為泉下土，思君猶似掌中珠。四弦品柱聲初絕，三尺孤墳草已枯。",
      "蘭質蕙心何所在，焉知過者是狂夫。"
    ]
  },
  {
    "volume": 484,
    "sequence": 3,
    "title": "句",
    "author": "楊虞卿",
    "content": [
      "河勢昆侖遠，山形菡萏秋。"
    ]
  },
  {
    "volume": 484,
    "sequence": 4,
    "title": "和段相公登武擔寺西台",
    "author": "楊汝士",
    "content": [
      "清淨此道宮，層台複倚空。偶時三伏外，列席九霄中。",
      "平視雲端路，高臨樹杪風。自憐榮末座，前日別池籠。"
    ]
  },
  {
    "volume": 484,
    "sequence": 5,
    "title": "和段相公夏登張儀樓",
    "author": "楊汝士",
    "content": [
      "從公城上來，秋近絕纖埃。樓古秦規在，江分蜀望開。",
      "遠山標宿雪，末席本寒灰。陪賞今為忝，臨歡敢訴杯。"
    ]
  },
  {
    "volume": 484,
    "sequence": 6,
    "title": "和宗人尚書嗣複祠祭武侯畢，題臨淮公舊碑",
    "author": "楊汝士",
    "content": [
      "古柏森然地，修嚴蜀相祠。一過榮異代，三顧盛當時。",
      "功德流何遠，馨香薦未衰。敬名探國志，飾像慰甿思。",
      "昔謁從征蓋，今聞擁信旗。固宜光寵下，有淚刻前碑。"
    ]
  },
  {
    "volume": 484,
    "sequence": 7,
    "title": "宴楊僕射新昌裏第",
    "author": "楊汝士",
    "content": [
      "隔坐應須賜禦屏，盡將仙翰入高冥。文章舊價留鸞掖，桃李新陰在鯉庭。再歲生徒陳賀宴，一時良史盡傳馨。",
      "當時疏廣雖雲盛，詎有茲筵醉綠醽。"
    ]
  },
  {
    "volume": 484,
    "sequence": 8,
    "title": "建節後偶作",
    "author": "楊汝士",
    "content": [
      "拋卻弓刀上砌台，上方台榭與雲開。",
      "山僧見我衣裳窄，知道新從戰地來。"
    ]
  },
  {
    "volume": 484,
    "sequence": 9,
    "title": "題畫山水",
    "author": "楊汝士",
    "content": [
      "太華峰前是故鄉，路人遙指讀書堂。",
      "如今老大騎官馬，羞向關西道姓楊。"
    ]
  },
  {
    "volume": 484,
    "sequence": 10,
    "title": "賀筵占贈營妓",
    "author": "楊汝士",
    "content": [
      "郎君得意及青春，蜀國將軍又不貧。",
      "一曲高歌紅一匹，兩頭娘子謝夫人。"
    ]
  },
  {
    "volume": 484,
    "sequence": 11,
    "title": "句",
    "author": "楊汝士",
    "content": [
      "昔日蘭亭無豔質，此時金谷有高人。（裴令公居守東洛，夜宴半酣，公索句，元白有得色，時公為破題，次至汝",
      "士云云。白知不能加，遽裂之，曰：「笙歌鼎沸，勿作",
      "冷淡生活。」元顧白曰：「樂天所謂能全其名者也。」）"
    ]
  },
  {
    "volume": 484,
    "sequence": 12,
    "title": "賦得芙蓉出水",
    "author": "陳至",
    "content": [
      "菡萏迎秋吐，夭搖映水濱。劍芒開寶匣，峰影寫蒲津。",
      "下覆參差荇，高辭苒弱蘋。自當巢翠甲，非止戲赬鱗。",
      "莫以時先後，而言色故新。芳香正堪玩，誰報涉江人。"
    ]
  },
  {
    "volume": 484,
    "sequence": 13,
    "title": "薦冰",
    "author": "陳至",
    "content": [
      "淩寒開涸冱，寢廟致精誠。色靜澄三酒，光寒肅兩楹。",
      "形鹽非近進，玉豆為潛英。禮自春分展，堅從北陸成。",
      "藉茅心共結，出鑒水漸明。幸得來觀薦，靈台一小生。"
    ]
  },
  {
    "volume": 484,
    "sequence": 14,
    "title": "句",
    "author": "陳至",
    "content": [
      "藻井尚寒龍跡在，紅樓初施日光通。"
    ]
  },
  {
    "volume": 484,
    "sequence": 15,
    "title": "薦冰",
    "author": "趙蕃",
    "content": [
      "仲月開淩室，齋心感聖情。寒姿分玉坐，皓彩發丹楹。",
      "積素因風壯，虛空向日明。遙涵窗戶冷，近映冕旒清。",
      "在掌光逾澈，當軒質自輕。良辰方可致，由此表精誠。"
    ]
  },
  {
    "volume": 484,
    "sequence": 16,
    "title": "老人星",
    "author": "趙蕃",
    "content": [
      "大史占南極，秋分見壽星。增輝延寶曆，發曜起祥經。",
      "灼爍依狼地，昭彰近帝庭。高懸方杳杳，孤白乍熒熒。",
      "應見光新吐，休征德自形。既能符聖祚，從此表遐齡。"
    ]
  }
]