[
  {
    "volume": 80,
    "sequence": 1,
    "title": "奉和聖制夏日游石淙山",
    "author": "武三思",
    "content": [
      "此地岩壑數千重，吾君駕鶴□乘龍。掩映葉光含翡翠，參差石影帶芙蓉。白日將移沖疊巘，玄雲欲度礙高峰。",
      "對酒鳴琴追野趣，時聞清吹入長松。"
    ]
  },
  {
    "volume": 80,
    "sequence": 2,
    "title": "仙鶴篇",
    "author": "武三思",
    "content": [
      "白鶴乘空何處飛，青田紫蓋本相依。緱山七月雖長去，遼水千年會憶歸。緱山杳杳翔寥廓，遼水累累歎城郭。",
      "經隨羽客步丹丘，曾逐仙人游碧落。迢迢碧落斷氛埃，霞堂雲閣幾重開。欲尋東海黃金灶，仍向西山白玉台。",
      "九皋獨唳方清切，五裏驚群俄斷絕。月下分行似度雲，風前颺影疑回雪。風前月下路漫漫，水宿雲翔去幾般。",
      "宛轉能傾吳國市，裴回巧拂漢皇壇。琴中作曲從來易，鼓裏傳聲有甚難。夜夜恒飛銀漢曲，朝朝常飲玉池瀾。",
      "別有聞簫出紫煙，還如化履上青天。霜毛忽控三神下，玉羽俄看二客旋。燕雀終迷橫海志，蜉蝣豈識在陰年。",
      "莫言一舉輕千里，為與三山送九仙。"
    ]
  },
  {
    "volume": 80,
    "sequence": 3,
    "title": "宴龍泓",
    "author": "武三思",
    "content": [
      "登臨開勝托，眺矚盡良遊。岩崿縈紆上，澄潭屈曲流。",
      "泛蘭清興洽，折桂野文遒。別後相思處，崎嶇碧澗幽。"
    ]
  },
  {
    "volume": 80,
    "sequence": 4,
    "title": "凝碧池侍宴應制得出水槎",
    "author": "武三思",
    "content": [
      "彼木生何代，為槎複幾年。欲乘銀漢曲，先泛玉池邊。",
      "擁溜根橫岸，沉波影倒懸。無勞問蜀客，此處即高天。"
    ]
  },
  {
    "volume": 80,
    "sequence": 5,
    "title": "奉和宴小山池賦得溪字應制",
    "author": "武三思",
    "content": [
      "年光開碧沼，雲色斂青溪。凍解魚方戲，風暄鳥欲啼。",
      "岩泉飛野鶴，石鏡舞山雞。柳發龍鱗出，松新麈尾齊。",
      "九韶從此驗，三月定應迷。"
    ]
  },
  {
    "volume": 80,
    "sequence": 6,
    "title": "奉和過梁王宅即目應制",
    "author": "武三思",
    "content": [
      "岩居多水石，野宅滿風煙。本謂開三徑，俄欣降九天。",
      "穿林移步輦，拂岸轉行旃。鳳竹初垂籜，龜河未吐蓮。",
      "願持山作壽，恒用劫為年。"
    ]
  },
  {
    "volume": 80,
    "sequence": 7,
    "title": "奉和春日游龍門應制",
    "author": "武三思",
    "content": [
      "鳳駕臨香地，龍輿上翠微。星宮含雨氣，月殿抱春輝。",
      "碧澗長虹下，雕梁早燕歸。雲疑浮寶蓋，石似拂天衣。",
      "露草侵階長，風花繞席飛。日斜宸賞洽，清吹入重闈。"
    ]
  },
  {
    "volume": 80,
    "sequence": 8,
    "title": "秋日於天中寺尋複禮上人",
    "author": "武三思",
    "content": [
      "妙域三時殿，香岩七寶宮。金繩先界道，玉柄即談空。",
      "喻筏知何極，傳燈竟不窮。彌天高義遠，初地勝因通。",
      "理詣歸一處，心行不二中。有無雙惑遣，真俗兩緣同。",
      "摘葉疑焚翠，投花若散紅。網珠遙映日，簷鐸近吟風。",
      "定沼寒光素，禪枝暝色蔥。願隨方便力，長冀釋塵籠。"
    ]
  },
  {
    "volume": 80,
    "sequence": 9,
    "title": "句",
    "author": "武三思",
    "content": [
      "雲螭非易匹，月駟本難儔。"
    ]
  },
  {
    "volume": 80,
    "sequence": 10,
    "title": "奉和聖制夏日游石淙山",
    "author": "張易之",
    "content": [
      "六龍驤首曉駸駸，七聖陪軒集潁陰。千丈松蘿交翠幕，一丘山水當鳴琴。青鳥白雲王母使，垂藤斷葛野人心。",
      "山中日暮幽岩下，泠然香吹落花深。"
    ]
  },
  {
    "volume": 80,
    "sequence": 11,
    "title": "侍從過公主南宅侍宴探得風字應制",
    "author": "張易之",
    "content": [
      "逐賞平陽第，鳴笳上苑東。鳥吟千戶竹，蝶舞百花叢。",
      "時攀小山桂，共挹大王風。坐客無勞起，秦簫曲未終。"
    ]
  },
  {
    "volume": 80,
    "sequence": 12,
    "title": "出塞",
    "author": "張易之",
    "content": [
      "俠客重恩光，駿馬飾金裝。瞥聞傳羽檄，馳突救邊荒。",
      "轉戰磨笄地，橫行戴鬥鄉。將軍占太白，小婦怨流黃。",
      "騕褭青絲騎，娉婷紅粉妝。一春鶯度曲，八月雁成行。",
      "誰堪坐秋思，羅袖拂空床。"
    ]
  },
  {
    "volume": 80,
    "sequence": 13,
    "title": "泛舟侍宴應制",
    "author": "張易之",
    "content": [
      "平明出禦溝，解纜坐回舟。綠水澄明月，紅羅結綺樓。",
      "弦歌爭浦入，冠蓋逐川流。白魚臣作伴，相對舞王舟。"
    ]
  },
  {
    "volume": 80,
    "sequence": 14,
    "title": "奉和聖制夏日游石淙山",
    "author": "張昌宗",
    "content": [
      "雲車遙裔三珠樹，帳殿交陰八桂叢。澗險泉聲疑度雨，川平橋勢若晴虹。叔夜彈琴歌白雪，孫登長嘯韻清風。",
      "即此陪歡游閬苑，無勞辛苦向崆峒。"
    ]
  },
  {
    "volume": 80,
    "sequence": 15,
    "title": "少年行",
    "author": "張昌宗",
    "content": [
      "少年不識事，落魄游韓魏。珠軒流水車，玉勒浮雲騎。",
      "縱橫意不一，然諾心無二。白璧贈穰苴，黃金奉毛遂。",
      "妙舞飄龍管，清歌吟鳳吹。三春小苑遊，千日中山醉。",
      "直言身可沉，誰論名與利。依倚孟嘗君，自知能市義。"
    ]
  },
  {
    "volume": 80,
    "sequence": 16,
    "title": "太平公主山亭侍宴",
    "author": "張昌宗",
    "content": [
      "淮南有小山，嬴女隱其間。折桂芙蓉浦，吹簫明月灣。",
      "扇掩將雛曲，釵承墮馬鬟。歡情本無限，莫掩洛城關。"
    ]
  },
  {
    "volume": 80,
    "sequence": 17,
    "title": "奉和聖制夏日游石淙山",
    "author": "薛曜",
    "content": [
      "玉洞幽尋更是天，朱霞綠景鎮韶年。飛花藉藉迷行路，囀鳥遙遙作管弦。霧隱長林成翠幄，風吹細雨即虹泉。",
      "此中碧酒恒參聖，浪道昆山別有仙。"
    ]
  },
  {
    "volume": 80,
    "sequence": 18,
    "title": "子夜冬歌",
    "author": "薛曜",
    "content": [
      "朔風扣群木，嚴霜凋百草。借問月中人，安得長不老。"
    ]
  },
  {
    "volume": 80,
    "sequence": 19,
    "title": "舞馬篇",
    "author": "薛曜",
    "content": [
      "星精龍種競騰驤，雙眼黃金紫豔光。一朝逢遇升平代，伏皂銜圖事帝王。我皇盛德苞六宇，俗泰時和虞石拊。",
      "昔聞九代有餘名，今日百獸先來舞。鉤陳周衛儼旌旄，鐘鎛陶匏聲殷地。承雲嘈囋駭日靈，調露鏗鈜動天駟。",
      "奔塵飛箭若麟螭，躡景追風忽見知。咀銜拉鐵並權奇，被服雕章何陸離。紫玉鳴珂臨寶鐙，青絲彩絡帶金羈。",
      "隨歌鼓而電驚，逐丸劍而飆馳。態聚ey還急，驕凝驟不移。",
      "光敵白日下，氣擁綠煙垂。婉轉盤跚殊未已，懸空步驟紅塵起。驚鳧翔鷺不堪儔，矯鳳回鸞那足擬。",
      "蘅垂桂裛香氛氳，長鳴汗血盡浮雲。不辭辛苦來東道，只為簫韶朝夕聞。閶闔間，玉台側，承恩煦兮生光色。",
      "鸞鏘鏘，車翼翼，備國容兮為戎飾。充雲翹兮天子庭，荷日用兮情無極。吉良乘兮一千歲，神是得兮天地期。",
      "大易占雲南山壽，zazb共樂聖明時。"
    ]
  },
  {
    "volume": 80,
    "sequence": 20,
    "title": "正夜侍宴應詔",
    "author": "薛曜",
    "content": [
      "重關鐘漏通，夕敞鳳凰宮。雙闕祥煙裏，千門明月中。",
      "酒杯浮湛露，歌曲唱流風。侍臣咸醉止，恒慚恩遇崇。"
    ]
  },
  {
    "volume": 80,
    "sequence": 21,
    "title": "送道士入天臺",
    "author": "薛曜",
    "content": [
      "洛陽陌上多離別，蓬萊山下足波潮。",
      "碧海桑田何處在，笙歌一聽一遙遙。"
    ]
  },
  {
    "volume": 80,
    "sequence": 22,
    "title": "奉和聖制夏日游石淙山",
    "author": "楊敬述",
    "content": [
      "山中別有神仙地，屈曲幽深碧澗垂。岩前暫駐黃金輦，席上還飛白玉卮。遠近風泉俱合雜，高低雲石共參差。",
      "林壑偏能留睿賞，長天莫遽下丹曦。"
    ]
  },
  {
    "volume": 80,
    "sequence": 23,
    "title": "奉和聖制夏日游石淙山",
    "author": "于季子",
    "content": [
      "九旗雲布臨嵩室，萬騎星陳集潁川。瑞液含滋登禹膳，飛流薦響入虞弦。山扉野徑朝花積，帳殿帷宮夏葉連。",
      "微臣獻壽迎千壽，願奉堯年倚萬年。"
    ]
  },
  {
    "volume": 80,
    "sequence": 24,
    "title": "詠雲",
    "author": "于季子",
    "content": [
      "瑞雲千里映，祥輝四望新。隨風亂鳥翅，泛水結魚鱗。",
      "布葉疑臨夏，開花詎待春。願得承嘉景，無令掩桂輪。"
    ]
  },
  {
    "volume": 80,
    "sequence": 25,
    "title": "詠螢",
    "author": "于季子",
    "content": [
      "卉草誠幽賤，枯朽絕因依。忽逢借羽翼，不覺生光輝。",
      "直念恩華重，長嗟報效微。方思助日月，為許願曾飛。"
    ]
  },
  {
    "volume": 80,
    "sequence": 26,
    "title": "早春洛陽答杜審言",
    "author": "于季子",
    "content": [
      "梓澤年光往復來，杜霸遊人去不回。若非載筆登麟閣，定是吹簫伴鳳台。路傍桃李花猶嫩，波上芙蕖葉未開。",
      "分明寄語長安道，莫教留滯洛陽才。"
    ]
  },
  {
    "volume": 80,
    "sequence": 27,
    "title": "詠項羽",
    "author": "于季子",
    "content": [
      "北伐雖全趙，東歸不王秦。空歌拔山力，羞作渡江人。"
    ]
  },
  {
    "volume": 80,
    "sequence": 28,
    "title": "詠漢高祖",
    "author": "于季子",
    "content": [
      "百戰方夷項，三章且代秦。功歸蕭相國，氣盡戚夫人。"
    ]
  },
  {
    "volume": 80,
    "sequence": 29,
    "title": "南行別弟",
    "author": "于季子",
    "content": [
      "萬里人南去，三春雁北飛。不知何歲月，得與爾同歸。"
    ]
  }
]