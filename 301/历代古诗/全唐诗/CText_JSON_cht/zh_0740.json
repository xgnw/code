[
  {
    "volume": 740,
    "sequence": 1,
    "title": "蟠溪懷古",
    "author": "孟賓於",
    "content": [
      "良哉呂尚父，深隱始歸周。釣石千年在，春風一水流。",
      "松根盤蘚石，花影臥沙鷗。誰更懷韜術，追思古渡頭。"
    ]
  },
  {
    "volume": 740,
    "sequence": 2,
    "title": "懷連上舊居",
    "author": "孟賓於",
    "content": [
      "閑思連上景難齊，樹繞仙鄉路繞溪。明月夜舟漁父唱，春風平野鷓鴣啼。城邊寄信歸雲外，花下傾杯到日西。",
      "更憶海陽垂釣侶，昔年相遇草萋萋。"
    ]
  },
  {
    "volume": 740,
    "sequence": 3,
    "title": "公子行",
    "author": "孟賓於",
    "content": [
      "錦衣紅奪彩霞明，侵曉春遊向野庭。",
      "不識農夫辛苦力，驕驄蹋爛麥青春。"
    ]
  },
  {
    "volume": 740,
    "sequence": 4,
    "title": "湘江亭",
    "author": "孟賓於",
    "content": [
      "獨宿大中年裏寺，樊籠得出事無心。",
      "寒山夢覺一聲磬，霜葉滿林秋正深。"
    ]
  },
  {
    "volume": 740,
    "sequence": 5,
    "title": "題梅仙館",
    "author": "孟賓於",
    "content": [
      "仙界路遙雲縹緲，古壇風冷葉蕭騷。",
      "後來豈合言淹滯，一尉升騰道最高。"
    ]
  },
  {
    "volume": 740,
    "sequence": 6,
    "title": "題顏氏亭宇",
    "author": "孟賓于",
    "content": [
      "園林蕭灑聞來久，欲訪因循二十秋。",
      "今日開襟吟不盡，碧山重疊水長流。"
    ]
  },
  {
    "volume": 740,
    "sequence": 7,
    "title": "晚眺",
    "author": "孟賓於",
    "content": [
      "倚杖殘秋裏，吟中四顧頻。西風天際雁，落日渡頭人。",
      "草色衰平野，山陰斂暮塵。卻尋苔徑去，明月照村鄰。"
    ]
  },
  {
    "volume": 740,
    "sequence": 8,
    "title": "獻主司",
    "author": "孟賓於",
    "content": [
      "那堪雨後更聞蟬，溪隔重湖路七千。",
      "憶昔故園楊柳岸，全家送上渡頭船。"
    ]
  },
  {
    "volume": 740,
    "sequence": 9,
    "title": "句",
    "author": "孟賓於",
    "content": [
      "遠樹連沙靜，閑舟入浦遲。",
      "簾垂群吏散，苔長訟庭閑。",
      "去年曾折處，今日又垂條。",
      "早知落處隨疏雨，悔得開時順暖風。",
      "千家簾幕春空在，幾處樓臺月自明。",
      "臘雪化為流水去，春風吹出好山來。",
      "昔日聲塵喧洛下，近年詩句滿江南。",
      "匝地人家憑檻見，遠山秋色捲簾看。（《永州法華寺高軒》，《詩話總龜》）",
      "蟾宮空手下，澤國更誰來。",
      "水國二親應探榜，龍門三月又傷春。",
      "仙鳥卻回空說夢，清朝未達自嫌身。",
      "失意從他桃李春，嵩陽經過歇行塵。",
      "雲僧不見城中事，問是今年第幾人。",
      "因逢日者教重應，忍被雲僧勸卻歸。（賓于應舉，卜于華山神。一年乞一珓，凡六擲而得吉兆。後果驗，每年下第有詩。《郡閣雅談》）"
    ]
  },
  {
    "volume": 740,
    "sequence": 10,
    "title": "九日陪董內召登高",
    "author": "廖匡圖",
    "content": [
      "祝融峰下逢嘉節，相對那能不愴神。煙裏共尋幽澗菊，樽前俱是異鄉人。遙山帶日應連越，孤雁來時想別秦。",
      "自古登高盡惆悵，茱萸休笑淚盈巾。"
    ]
  },
  {
    "volume": 740,
    "sequence": 11,
    "title": "贈泉陵上人",
    "author": "廖匡圖",
    "content": [
      "暫把枯藤倚碧根，禪堂初創楚江濆。直疑松小難留鶴，未信山低住得雲。草接寺橋牛笛近，日銜村樹鳥行分。",
      "每來共憶曾游處，萬壑泉聲絕頂聞。"
    ]
  },
  {
    "volume": 740,
    "sequence": 12,
    "title": "和人贈沈彬",
    "author": "廖匡圖",
    "content": [
      "冥鴻跡在煙霞上，燕雀休誇大廈巢。名利最為浮世重，古今能有幾人拋。逼真但使心無著，混俗何妨手強抄。",
      "深喜卜居連嶽色，水邊竹下得論交。"
    ]
  },
  {
    "volume": 740,
    "sequence": 13,
    "title": "松",
    "author": "廖匡圖",
    "content": [
      "曾于西晉封中散，又向東吳作大夫。濃翠自知千古在，清聲誰道四時無。枝柯偃後龍蛇老，根腳盤來爪距粗。",
      "直待素秋搖落日，始將凡木鬥榮枯。"
    ]
  },
  {
    "volume": 740,
    "sequence": 14,
    "title": "句",
    "author": "廖匡圖",
    "content": [
      "正悲世上事無限，細看水中塵更多。"
    ]
  },
  {
    "volume": 740,
    "sequence": 15,
    "title": "中秋月",
    "author": "廖凝",
    "content": [
      "九十日秋色，今宵已半分。孤光含列宿，四面絕纖雲。",
      "眾木排疏影，寒流疊細紋。遙遙望丹桂，心緒正紛紛。"
    ]
  },
  {
    "volume": 740,
    "sequence": 16,
    "title": "聞蟬",
    "author": "廖凝",
    "content": [
      "一聲初應候，萬木已西風。偏感異鄉客，先於離塞鴻。",
      "日斜金穀靜，雨過石城空。此處不堪聽，蕭條千古同。"
    ]
  },
  {
    "volume": 740,
    "sequence": 17,
    "title": "彭澤解印",
    "author": "廖凝",
    "content": [
      "五鬥徒勞謾折腰，三年兩鬢為誰焦。",
      "今朝官滿重歸去，還挈來時舊酒瓢。"
    ]
  },
  {
    "volume": 740,
    "sequence": 18,
    "title": "句",
    "author": "廖凝",
    "content": [
      "滿汀漚不散，一局黑全輸。（《十歲詠棋》，《郡閣雅談》雲：作者見之曰：「必垂名於後。」）",
      "獵回千帳雪，探密大河冰。",
      "落盡最高樹，始知松柏青。",
      "飯僧春嶺蕨，醒酒雪潭魚。",
      "風清竹閣留僧宿，雨濕莎庭放吏衙。",
      "紅躑躅繁金殿暖，碧芙蓉笑水宮秋。"
    ]
  },
  {
    "volume": 740,
    "sequence": 19,
    "title": "贈廖凝",
    "author": "韋鼎",
    "content": [
      "君與白雲鄰，生涯久忍貧。姓名高雅道，寰海許何人。",
      "嶽氣秋來早，亭寒果落新。幾回吟石畔，孤鶴自相親。"
    ]
  },
  {
    "volume": 740,
    "sequence": 20,
    "title": "寄廬山白上人",
    "author": "左偃",
    "content": [
      "潦倒門前客，閑眠歲又殘。連天數峰雪，終日與誰看。",
      "萬丈高松古，千尋落水寒。仍聞有新作，懶寄入長安。"
    ]
  },
  {
    "volume": 740,
    "sequence": 21,
    "title": "寄韓侍郎",
    "author": "左偃",
    "content": [
      "謀身謀隱兩無成，拙計深慚負耦耕。漸老可堪懷故國，多愁翻覺厭浮生。言詩幸遇明公許，守朴甘遭俗者輕。",
      "今日況聞搜草澤，獨悲憔悴臥升平。"
    ]
  },
  {
    "volume": 740,
    "sequence": 22,
    "title": "漢宮詞",
    "author": "左偃",
    "content": [
      "寒燭照清夜，笙歌隔蘚牆。一從飛燕入，便不見君王。"
    ]
  },
  {
    "volume": 740,
    "sequence": 23,
    "title": "送君去",
    "author": "左偃",
    "content": [
      "關河月未曉，行子心已急。佳人無一言，獨背殘燈泣。"
    ]
  },
  {
    "volume": 740,
    "sequence": 24,
    "title": "秋晚野望",
    "author": "左偃",
    "content": [
      "倚筇聊一望，何處是秦川。草色初晴路，鴻聲欲暮天。"
    ]
  },
  {
    "volume": 740,
    "sequence": 25,
    "title": "郊原晚望懷李秘書",
    "author": "左偃",
    "content": [
      "歸鳥入平野，寒雲在遠村。徒令睇望久，不復見王孫。"
    ]
  },
  {
    "volume": 740,
    "sequence": 26,
    "title": "言懷別同志",
    "author": "左偃",
    "content": [
      "漸老將誰托，勞生每自慚。何當重攜手，風雨滿江南。"
    ]
  },
  {
    "volume": 740,
    "sequence": 27,
    "title": "江上晚泊",
    "author": "左偃",
    "content": [
      "寒雲淡淡天無際，片帆落處沙鷗起。",
      "水闊風高日複斜，扁舟獨宿蘆花裏。"
    ]
  },
  {
    "volume": 740,
    "sequence": 28,
    "title": "寄鑒上人",
    "author": "左偃",
    "content": [
      "一從攜手阻戈鋋，屈指如今已十年。",
      "長記二林同宿夜，竹齋聽雨共忘眠。"
    ]
  },
  {
    "volume": 740,
    "sequence": 29,
    "title": "送人",
    "author": "左偃",
    "content": [
      "一莖兩莖華發生，千枝萬枝梨花白。",
      "春色江南獨未歸，今朝又送還鄉客。"
    ]
  },
  {
    "volume": 740,
    "sequence": 30,
    "title": "句",
    "author": "左偃",
    "content": [
      "胡笳聞欲死，漢月望還生。",
      "日華離碧海，雲影散青霄。"
    ]
  }
]