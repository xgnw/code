[
  {
    "volume": 567,
    "sequence": 1,
    "title": "津陽門詩",
    "author": "鄭嵎",
    "content": [
      "津陽門北臨通逵，雪風獵獵飄酒旗。泥寒款段蹶不進，疲童退問前何為。酒家顧客催解裝，案前羅列樽與卮。",
      "青錢瑣屑安足數，白醪軟美甘如飴。開壚引滿相獻酬，枯腸渴肺忘朝饑。愁憂似見出門去，漸覺春色入四肢。",
      "主翁移客挑華燈，雙肩隱膝烏帽欹。笑雲鮐老不為禮，飄蕭雪鬢雙垂頤。問余何往淩寒曦，顧翁枯朽郎豈知。",
      "翁曾豪盛客不見，我自為君陳昔時。時平親衛號羽林，我才十五為孤兒。射熊搏虎眾莫敵，彎弧出入隨佽飛。",
      "此時初創觀風樓，簷高百尺堆華榱。樓南更起鬥雞殿，晨光山影相參差。其年十月移禁仗，山下櫛比羅百司。",
      "朝元閣成老君見，會昌縣以新豐移。幽州曉進供奉馬，玉珂寶勒黃金羈。五王扈駕夾城路，傳聲校獵渭水湄。",
      "羽林六軍各出射，籠山絡野張罝維。雕弓繡韣不知數，翻身滅沒皆蛾眉。赤鷹黃鶻雲中來，妖狐狡兔無所依。",
      "人煩馬殆禽獸盡，百里腥膻禾黍稀。暖山度臘東風微，宮娃賜浴長湯池。刻成玉蓮噴香液，漱回煙浪深逶迤。",
      "犀屏象薦雜羅列，錦鳧繡雁相追隨。破簪碎鈿不足拾，金溝殘溜和纓緌。上皇寬容易承事，十家三國爭光輝。",
      "繞床呼盧恣樗博，張燈達晝相謾欺。相君侈擬縱驕橫，日從秦虢多遊嬉。朱衫馬前未滿足，更驅武卒羅旌旗。",
      "畫輪寶軸從天來，雲中笑語聲融怡。鳴鞭後騎何躞蹀，宮妝襟袖皆仙姿。青門紫陌多春風，風中數日殘春遺。",
      "驪駒吐沫一奮迅，路人擁篲爭珠璣。八姨新起合歡堂，翔鶤賀燕無由窺。萬金酬工不肯去，矜能恃巧猶嗟咨。",
      "四方節制傾附媚，窮奢極侈沽恩私。堂中特設夜明枕，銀燭不張光鑒帷。瑤光樓南皆紫禁，梨園仙宴臨花枝。",
      "迎娘歌喉玉窈窕，蠻兒舞帶金葳蕤。三郎紫笛弄煙月，怨如別鶴呼羈雌。玉奴琵琶龍香撥，倚歌促酒聲嬌悲。",
      "飲鹿泉邊春露晞，粉梅檀杏飄朱墀。金沙洞口長生殿，玉蕊峰頭王母祠。禁庭術士多幻化，上前較勝紛相持。",
      "羅公如意奪顏色，三藏袈裟成散絲。蓬萊池上望秋月，無雲萬里懸清輝。上皇夜半月中去，三十六宮愁不歸。",
      "月中秘樂天半間，丁璫玉石和塤篪。宸聰聽覽未終曲，卻到人間迷是非。千秋禦節在八月，會同萬國朝華夷。",
      "花萼樓南大合樂，八音九奏鸞來儀。都盧尋橦誠齷齪，公孫劍伎方神奇。馬知舞徹下床榻，人惜曲終更羽衣。",
      "祿山此時侍禦側，金雞畫障當罘罳。繡do衣褓日屭贔，甘言狡計愈嬌癡。詔令上路建甲第，樓通走馬如飛翬。",
      "大開內府恣供給，玉缶金筐銀簸箕。異謀潛熾促歸去，臨軒賜帶盈十圍。忠臣張公識逆狀，日日切諫上弗疑。",
      "湯成召浴果不至，潼關已溢漁陽師。禦街一夕無禁鼓，玉輅順動西南馳。九門回望塵坌多，六龍夜馭兵衛疲。",
      "縣官無人具軍頓，行宮徹屋屠雲螭。馬嵬驛前駕不發，宰相射殺冤者誰。長眉鬢髮作凝血，空有君王潛涕洟。",
      "青泥阪上到三蜀，金堤城邊止九旗。移文泣祭昔臣墓，度曲悲歌秋雁辭。明年尚父上捷書，洗清觀闕收封畿。",
      "兩君相見望賢頓，君臣鼓舞皆歔欷。宮中親呼高驃騎，潛令改葬楊真妃。花膚雪豔不復見，空有香囊和淚滋。",
      "鑾輿卻入華清宮，滿山紅實垂相思。飛霜殿前月悄悄，迎春亭下風颸颸。雪衣女失玉籠在，長生鹿瘦銅牌垂。",
      "象床塵凝罨颯被，畫簷蟲網頗梨碑。碧菱花覆雲母陵，風篁雨菊低離披。真人影帳偏生草，果老藥堂空掩扉。",
      "鼎湖一日失弓劍，橋山煙草俄霏霏。空聞玉碗入金市，但見銅壺飄翠帷。開元到今逾十紀，當初事蹟皆殘隳。",
      "竹花唯養棲梧鳳，水藻周遊巢葉龜。會昌禦宇斥內典，去留二教分黃緇。慶山汙瀦石甕毀，紅樓綠閣皆支離。",
      "奇松怪柏為樵蘇，童山眢穀亡嶮巇，煙中壁碎摩詰畫，雲間字失玄宗詩。石魚岩底百尋井，銀床下卷紅綆遲。",
      "當時清影蔭紅葉，一旦飛埃埋素規。韓家燭臺倚林杪，千枝燦若山霞摛。昔年光彩奪天月，昨日銷熔當路岐。",
      "龍宮禦榜高可惜，火焚牛挽臨崎峗。孔雀松殘赤琥珀，鴛鴦瓦碎青琉璃。今我前程能幾許，徒有餘息筋力羸。",
      "逢君話此空灑涕，卻憶歡娛無見期。主翁莫泣聽我語，甯勞感舊休籲嘻。河清海宴不難睹，我皇已上升平基。",
      "湟中土地昔湮沒，昨夜收復無瘡痍。戎王北走棄青塚，虜馬西奔空月支。兩逢堯年豈易偶，願翁頤養豐膚肌。",
      "平明酒醒便分首，今夕一樽翁莫違。"
    ]
  },
  {
    "volume": 567,
    "sequence": 2,
    "title": "春日即事",
    "author": "崔櫓",
    "content": [
      "一百五日又欲來，梨花梅花參差開。行人自笑不歸去，瘦馬獨吟真可哀。杏酪漸香鄰舍粥，榆煙將變舊爐灰。",
      "畫橋春暖清歌夜，肯信愁腸日九回。"
    ]
  },
  {
    "volume": 567,
    "sequence": 3,
    "title": "春晚岳陽言懷二首",
    "author": "崔櫓",
    "content": [
      "煙花零落過清明，異國光陰老客情。雲夢夕陽愁裏色，洞庭春浪坐來聲。天邊一與舊山別，江上幾看芳草生。",
      "獨倚闌幹意難寫，暮笳嗚咽調孤城。",
      "翠煙如鈿柳如環，晴倚南樓獨看山。江國草花三月暮，帝城塵夢一年間。虛舟尚歎縈難解，飛鳥空慚倦未還。",
      "何以不羈詹父伴，睡煙歌月老潺潺。"
    ]
  },
  {
    "volume": 567,
    "sequence": 4,
    "title": "過蠻溪渡",
    "author": "崔櫓",
    "content": [
      "綠楊如發雨如煙，立馬危橋獨喚船。山口斷雲迷舊路，渡頭芳草憶前年。身隨遠道徒悲梗，詩賣明時不直錢。",
      "歸去楚台還有計，釣船春雨日高眠。"
    ]
  },
  {
    "volume": 567,
    "sequence": 5,
    "title": "岸梅",
    "author": "崔櫓",
    "content": [
      "含情含怨一枝枝，斜壓漁家短短籬。惹袖尚餘香半日，向人如訴雨多時。初開偏稱雕梁畫，未落先愁玉笛吹。",
      "行客見來無去意，解帆煙浦為題詩。"
    ]
  },
  {
    "volume": 567,
    "sequence": 6,
    "title": "重陽日次荊南路經武甯驛",
    "author": "崔櫓",
    "content": [
      "茱萸冷吹溪口香，菊花倒繞山腳黃。家山去此強百里，弟妹待我醉重陽。風健早鴻高曉景，露清圓碧照秋光。",
      "莫看時節年年好，暗送搔頭逐手霜。"
    ]
  },
  {
    "volume": 567,
    "sequence": 7,
    "title": "述懷",
    "author": "崔櫓",
    "content": [
      "白首成何事，無歡可替悲。空餘酒中興，猶似少年時。"
    ]
  },
  {
    "volume": 567,
    "sequence": 8,
    "title": "三月晦日送客",
    "author": "崔櫓",
    "content": [
      "野酌亂無巡，送君兼送春。明年春色至，莫作未歸人。"
    ]
  },
  {
    "volume": 567,
    "sequence": 9,
    "title": "華清宮三首",
    "author": "崔櫓",
    "content": [
      "草遮回磴絕鳴鑾，雲樹深深碧殿寒。",
      "明月自來還自去，更無人倚玉欄幹。",
      "障掩金雞蓄禍機，翠華西拂蜀雲飛。",
      "珠簾一閉朝元閣，不見人歸見燕歸。",
      "門橫金鎖悄無人，落日秋聲渭水濱。",
      "紅葉下山寒寂寂，濕雲如夢雨如塵。"
    ]
  },
  {
    "volume": 567,
    "sequence": 10,
    "title": "題雲夢亭",
    "author": "崔櫓",
    "content": [
      "薄煙如夢雨如塵，霜景晴來卻勝春。",
      "好住池西紅葉樹，何年今日伴何人。"
    ]
  },
  {
    "volume": 567,
    "sequence": 11,
    "title": "有酒失于虔州陸郎中肱，以詩謝之",
    "author": "崔櫓",
    "content": [
      "醉時顛蹶醒時羞，麹糵推人不自由。",
      "叵耐一雙窮相眼，不堪花卉在前頭。"
    ]
  },
  {
    "volume": 567,
    "sequence": 12,
    "title": "聞笛",
    "author": "崔櫓",
    "content": [
      "銀河漾漾月暉暉，樓礙星邊織女機。",
      "橫玉叫雲天似水，滿空霜逐一聲飛。"
    ]
  },
  {
    "volume": 567,
    "sequence": 13,
    "title": "山路見花",
    "author": "崔櫓",
    "content": [
      "曉紅初拆露香新，獨立空山冷笑人。",
      "春意自知無主惜，恣風吹逐馬蹄塵。"
    ]
  },
  {
    "volume": 567,
    "sequence": 14,
    "title": "暮春對花",
    "author": "崔櫓",
    "content": [
      "病香無力被風欺，多在青苔少在枝。",
      "馬上行人莫回首，斷君腸是欲殘時。"
    ]
  },
  {
    "volume": 567,
    "sequence": 15,
    "title": "句",
    "author": "崔櫓",
    "content": [
      "強半瘦因前夜雪，數枝愁向晚天來。（《梅花》。",
      "以下並見《摭言》）",
      "無人解把無塵袖，盛取殘香盡日憐。",
      "一番春雨吹巢冷，半朵山花咽觜香。",
      "雲生柱礎降龍地，露洗林巒放鶴天。",
      "菱葉乍翻人采後，荇花初沒舸行時。"
    ]
  }
]