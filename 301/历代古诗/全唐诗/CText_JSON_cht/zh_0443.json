[
  {
    "volume": 443,
    "sequence": 1,
    "title": "初罷中書舍人",
    "author": "白居易",
    "content": [
      "自慚拙宦叨清貴，還有癡心怕素餐。或望君臣相獻替，可圖妻子免饑寒。性疏豈合承恩久，命薄元知濟事難。",
      "分寸寵光酬未得，不休更擬覓何官。"
    ]
  },
  {
    "volume": 443,
    "sequence": 2,
    "title": "宿陽城驛對月",
    "author": "白居易",
    "content": [
      "親故尋回駕，妻孥未出關。鳳凰池上月，送我過商山。"
    ]
  },
  {
    "volume": 443,
    "sequence": 3,
    "title": "商山路有感",
    "author": "白居易",
    "content": [
      "憶昨征還日，三人歸路同。此生都是夢，前事旋成空。",
      "杓直泉埋玉，虞平燭過風。唯殘樂天在，頭白向江東。"
    ]
  },
  {
    "volume": 443,
    "sequence": 4,
    "title": "重感",
    "author": "白居易",
    "content": [
      "停驂歇路隅，重感一長籲。擾擾生還死，紛紛榮又枯。",
      "困支青竹杖，閑捋白髭須。莫歎身衰老，交遊半已無。"
    ]
  },
  {
    "volume": 443,
    "sequence": 5,
    "title": "逢張十八員外籍",
    "author": "白居易",
    "content": [
      "旅思正茫茫，相逢此道傍。曉嵐林葉暗，秋露草花香。",
      "白髮江城守，青衫水部郎。客亭同宿處，忽似夜歸鄉。"
    ]
  },
  {
    "volume": 443,
    "sequence": 6,
    "title": "赴杭州重宿棣華驛，見楊八舊詩，感題一絕",
    "author": "白居易",
    "content": [
      "往恨今愁應不殊，題詩梁下又踟躕。",
      "羨君猶夢見兄弟，我到天明睡亦無。"
    ]
  },
  {
    "volume": 443,
    "sequence": 7,
    "title": "寓言題僧",
    "author": "白居易",
    "content": [
      "劫風火起燒荒宅，苦海波生蕩破船。",
      "力小無因救焚溺，清涼山下且安禪。"
    ]
  },
  {
    "volume": 443,
    "sequence": 8,
    "title": "內鄉村路作",
    "author": "白居易",
    "content": [
      "日下風高野路涼，緩驅疲馬暗思鄉。",
      "渭村秋物應如此，棗赤梨紅稻穗黃。"
    ]
  },
  {
    "volume": 443,
    "sequence": 9,
    "title": "路上寄銀匙與阿龜",
    "author": "白居易",
    "content": [
      "謫宦心都慣，辭鄉去不難。緣留龜子住，涕淚一闌幹。",
      "小子須嬌養，鄒婆為好看。銀匙封寄汝，憶我即加餐。"
    ]
  },
  {
    "volume": 443,
    "sequence": 10,
    "title": "山泉煎茶有懷",
    "author": "白居易",
    "content": [
      "坐酌泠泠水，看煎瑟瑟塵。無由持一碗，寄與愛茶人。"
    ]
  },
  {
    "volume": 443,
    "sequence": 11,
    "title": "郢州贈別王八使君",
    "author": "白居易",
    "content": [
      "昔是詩狂客，今為酒病夫。強吟翻悵望，縱醉不歡娛。",
      "鬢髮三分白，交親一半無。郢城君莫厭，猶校近京都。"
    ]
  },
  {
    "volume": 443,
    "sequence": 12,
    "title": "吉祥寺見錢侍郎題名",
    "author": "白居易",
    "content": [
      "雲雨三年別，風波萬里行。愁來正蕭索，況見古人名。"
    ]
  },
  {
    "volume": 443,
    "sequence": 13,
    "title": "重到江州感舊遊，題郡樓十一韻",
    "author": "白居易",
    "content": [
      "掌綸知是忝，剖竹信為榮。才薄官仍重，恩深責尚輕。",
      "昔征從典午，今出自承明。鳳詔休揮翰，漁歌欲濯纓。",
      "還乘小艛艓，卻到古湓城。醉客臨江待，禪僧出郭迎。",
      "青山滿眼在，白髮半頭生。又校三年老，何曾一事成。",
      "重過蕭寺宿，再上庾樓行。雲水新秋思，閭閻舊日情。",
      "郡民猶認得，司馬詠詩聲。"
    ]
  },
  {
    "volume": 443,
    "sequence": 14,
    "title": "贈江州李十使君員外十二韻",
    "author": "白居易",
    "content": [
      "我本江湖上，悠悠任運身。朝隨賣藥客，暮伴釣魚人。",
      "跡為燒丹隱，家緣嗜酒貧。經過剡溪雪，尋覓武陵春。",
      "豈有疏狂性，堪為侍從臣。仰頭驚鳳闕，下口觸龍鱗。",
      "劍佩辭天上，風波向海濱。非賢虛偶聖，無屈敢求伸。",
      "昔去曾同日，今來即後塵。中年俱白髮，左宦各朱輪。",
      "長短才雖異，榮枯事略均。殷勤李員外，不合不相親。"
    ]
  },
  {
    "volume": 443,
    "sequence": 15,
    "title": "題別遺愛草堂兼呈李十使君",
    "author": "白居易",
    "content": [
      "曾住爐峰下，書堂對藥台。斬新蘿徑合，依舊竹窗開。",
      "砌水親開決，池荷手自栽。五年方暫至，一宿又須回。",
      "縱未長歸得，猶勝不到來。君家白鹿洞，聞道亦生苔。"
    ]
  },
  {
    "volume": 443,
    "sequence": 16,
    "title": "重題",
    "author": "白居易",
    "content": [
      "泉石尚依依，林疏僧亦稀。何年辭水閣，今夜宿雲扉。",
      "謾獻長楊賦，虛拋薜荔衣。不能成一事，贏得白頭歸。"
    ]
  },
  {
    "volume": 443,
    "sequence": 17,
    "title": "夜泊旅望",
    "author": "白居易",
    "content": [
      "少睡多愁客，中宵起望鄉。沙明連浦月，帆白滿船霜。",
      "近海江彌闊，迎秋夜更長。煙波三十宿，猶未到錢唐。"
    ]
  },
  {
    "volume": 443,
    "sequence": 18,
    "title": "九江北岸遇風雨",
    "author": "白居易",
    "content": [
      "黃梅縣邊黃梅雨，白頭浪裏白頭翁。九江闊處不見岸，五月盡時多惡風。人間穩路應無限，何事拋身在此中。"
    ]
  },
  {
    "volume": 443,
    "sequence": 19,
    "title": "舟中晚起",
    "author": "白居易",
    "content": [
      "日高猶掩水窗眠，枕簟清涼八月天。泊處或依沽酒店，宿時多伴釣魚船。退身江海應無用，憂國朝廷自有賢。",
      "且向錢唐湖上去，冷吟閑醉二三年。"
    ]
  },
  {
    "volume": 443,
    "sequence": 20,
    "title": "秋寒",
    "author": "白居易",
    "content": [
      "雪鬢年顏老，霜庭景氣秋。病看妻檢藥，寒遣婢梳頭。",
      "身外名何有，人間事且休。澹然方寸內，唯擬學虛舟。"
    ]
  },
  {
    "volume": 443,
    "sequence": 21,
    "title": "初到郡齋寄錢湖州李蘇州",
    "author": "白居易",
    "content": [
      "俱來滄海郡，半作白頭翁。謾道風煙接，何曾笑語同。",
      "吏稀秋稅畢，客散晚庭空。霽後當樓月，潮來滿座風。",
      "霅溪殊冷僻，茂苑太繁雄。唯此錢唐郡，閑忙恰得中。"
    ]
  },
  {
    "volume": 443,
    "sequence": 22,
    "title": "對酒自勉",
    "author": "白居易",
    "content": [
      "五十江城守，停杯一自思。頭仍未盡白，官亦不全卑。",
      "榮寵尋過分，歡娛已校遲。肺傷雖怕酒，心健尚誇詩。",
      "夜舞吳娘袖，春歌蠻子詞。猶堪三五歲，相伴醉花時。"
    ]
  },
  {
    "volume": 443,
    "sequence": 23,
    "title": "郡樓夜宴留客",
    "author": "白居易",
    "content": [
      "北客勞相訪，東樓為一開。褰簾待月出，把火看潮來。",
      "豔聽竹枝曲，香傳蓮子杯。寒天殊未曉，歸騎且遲回。"
    ]
  },
  {
    "volume": 443,
    "sequence": 24,
    "title": "醉題候仙亭",
    "author": "白居易",
    "content": [
      "蹇步垂朱綬，華纓映白須。何因駐衰老，只有且歡娛。",
      "酒興還應在，詩情可便無。登山與臨水，猶未要人扶。"
    ]
  },
  {
    "volume": 443,
    "sequence": 25,
    "title": "東院",
    "author": "白居易",
    "content": [
      "松下軒廊竹下房，暖簷晴日滿繩床。淨名居士經三卷，榮啟先生琴一張。老去齒衰嫌橘醋，病來肺渴覺茶香。",
      "有時閑酌無人伴，獨自騰騰入醉鄉。"
    ]
  },
  {
    "volume": 443,
    "sequence": 26,
    "title": "虛白堂",
    "author": "白居易",
    "content": [
      "虛白堂前衙退後，更無一事到中心。",
      "移床就日簷間臥，臥詠閑詩側枕琴。"
    ]
  },
  {
    "volume": 443,
    "sequence": 27,
    "title": "閑夜詠懷，因招周協律，劉、薛二秀才",
    "author": "白居易",
    "content": [
      "世名檢束為朝士，心性疏慵是野夫。高置寒燈如客店，深藏夜火似僧爐。香濃酒熟能嘗否，冷淡詩成肯和無。",
      "若厭雅吟須俗飲，妓筵勉力為君鋪。"
    ]
  },
  {
    "volume": 443,
    "sequence": 28,
    "title": "晚興",
    "author": "白居易",
    "content": [
      "極浦收殘雨，高城駐落暉。山明虹半出，松暗鶴雙歸。",
      "將吏隨衙散，文書入務稀。閑吟倚新竹，筠粉汙朱衣。"
    ]
  },
  {
    "volume": 443,
    "sequence": 29,
    "title": "衰病",
    "author": "白居易",
    "content": [
      "老與病相仍，華簪發不勝。行多朝散藥，睡少夜停燈。",
      "祿食分供鶴，朝衣減施僧。性多移不得，郡政謾如繩。"
    ]
  },
  {
    "volume": 443,
    "sequence": 30,
    "title": "病中對病鶴",
    "author": "白居易",
    "content": [
      "同病病夫憐病鶴，精神不損翅翎傷。未堪再舉摩霄漢，只合相隨覓稻粱。但作悲吟和嘹唳，難將俗貌對昂藏。",
      "唯應一事宜為伴，我發君毛俱似霜。"
    ]
  },
  {
    "volume": 443,
    "sequence": 31,
    "title": "夜歸",
    "author": "白居易",
    "content": [
      "半醉閑行湖岸東，馬鞭敲鐙轡瓏璁。萬株松樹青山上，十裏沙堤明月中。樓角漸移當路影，潮頭欲過滿江風。",
      "歸來未放笙歌散，畫戟門開蠟燭紅。"
    ]
  },
  {
    "volume": 443,
    "sequence": 32,
    "title": "臘後歲前遇景詠意",
    "author": "白居易",
    "content": [
      "海梅半白柳微黃，凍水初融日欲長。度臘都無苦霜霰，迎春先有好風光。郡中起晚聽衙鼓，城上行慵倚女牆。",
      "公事漸閑身且健，使君殊未厭餘杭。"
    ]
  },
  {
    "volume": 443,
    "sequence": 33,
    "title": "白髮",
    "author": "白居易",
    "content": [
      "雪發隨梳落，霜毛繞鬢垂。加添老氣味，改變舊容儀。",
      "不肯長如漆，無過總作絲。最憎明鏡裏，黑白半頭時。"
    ]
  },
  {
    "volume": 443,
    "sequence": 34,
    "title": "錢湖州以箬下酒李蘇州以五酘酒相次寄到無因同飲聊詠所懷",
    "author": "白居易",
    "content": [
      "勞將箬下忘憂物，寄與江城愛酒翁。鐺腳三州何處會，甕頭一醆幾時同。傾如竹葉盈樽綠，飲作桃花上面紅。",
      "莫怪殷勤醉相憶，曾陪西省與南宮。"
    ]
  },
  {
    "volume": 443,
    "sequence": 35,
    "title": "花樓望雪命宴賦詩",
    "author": "白居易",
    "content": [
      "連天際海白皚皚，好上高樓望一回。何處更能分道路，此時兼不認池台。萬重雲樹山頭翠，百尺花樓江畔開。",
      "素壁聯題分韻句，紅爐巡飲暖寒杯。冰鋪湖水銀為面，風卷汀沙玉作堆。絆惹舞人春豔曳，句留醉客夜裴回。",
      "輸將虛白堂前鶴，失卻樟亭驛後梅。別有故情偏憶得，曾經窮苦照書來。"
    ]
  },
  {
    "volume": 443,
    "sequence": 36,
    "title": "晚歲",
    "author": "白居易",
    "content": [
      "壯歲忽已去，浮榮何足論。身為百口長，官是一州尊。",
      "不覺白雙鬢，徒言朱兩轓。病難施郡政，老未答君恩。",
      "歲暮別兄弟，年衰無子孫。惹愁諳世網，治苦賴空門。",
      "攬帶知腰瘦，看燈覺眼昏。不緣衣食系，尋合返丘園。"
    ]
  },
  {
    "volume": 443,
    "sequence": 37,
    "title": "宿竹閣",
    "author": "白居易",
    "content": [
      "晚坐松簷下，宵眠竹閣間。清虛當服藥，幽獨抵歸山。",
      "巧未能勝拙，忙應不及閑。無勞別修道，即此是玄關。"
    ]
  },
  {
    "volume": 443,
    "sequence": 38,
    "title": "歲暮枉衢州張使君書並詩，因以長句報之",
    "author": "白居易",
    "content": [
      "西州彼此意何如，官職蹉跎歲欲除。浮石潭邊停五馬，望濤樓上得雙魚。萬言舊手才難敵，五字新題思有餘。",
      "貧薄詩家無好物，反投桃李報瓊琚。"
    ]
  },
  {
    "volume": 443,
    "sequence": 39,
    "title": "和薛秀才尋梅花同飲見贈",
    "author": "白居易",
    "content": [
      "忽驚林下發寒梅，便試花前飲冷杯。白馬走迎詩客去，紅筵鋪待舞人來。歌聲怨處微微落，酒氣熏時旋旋開。",
      "若到歲寒無雨雪，猶應醉得兩三回。"
    ]
  },
  {
    "volume": 443,
    "sequence": 40,
    "title": "與諸客空腹飲",
    "author": "白居易",
    "content": [
      "隔宿書招客，平明飲暖寒。麹神寅日合，酒聖卯時歡。",
      "促膝才飛白，酡顏已渥丹。碧籌攢米碗，紅袖拂骰盤。",
      "醉後歌尤異，狂來舞不難。拋杯語同坐，莫作老人看。"
    ]
  },
  {
    "volume": 443,
    "sequence": 41,
    "title": "小歲日對酒吟錢湖州所寄詩",
    "author": "白居易",
    "content": [
      "獨酌無多興，閑吟有所思。一杯新歲酒，兩句故人詩。",
      "楊柳初黃日，髭須半白時。蹉跎春氣味，彼此老心知。"
    ]
  },
  {
    "volume": 443,
    "sequence": 42,
    "title": "錢唐湖春行",
    "author": "白居易",
    "content": [
      "孤山寺北賈亭西，水面初平雲腳低。幾處早鶯爭暖樹，誰家新燕啄春泥。亂花漸欲迷人眼，淺草才能沒馬蹄。",
      "最愛湖東行不足，綠楊陰裏白沙堤。"
    ]
  },
  {
    "volume": 443,
    "sequence": 43,
    "title": "題靈隱寺紅辛夷花，戲酬光上人",
    "author": "白居易",
    "content": [
      "紫粉筆含尖火焰，紅胭脂染小蓮花。",
      "芳情鄉思知多少，惱得山僧悔出家。"
    ]
  },
  {
    "volume": 443,
    "sequence": 44,
    "title": "重向火",
    "author": "白居易",
    "content": [
      "火銷灰複死，疏棄已經旬。豈是人情薄，其如天氣春。",
      "風寒忽再起，手冷重相親。卻就紅爐坐，心如逢故人。"
    ]
  },
  {
    "volume": 443,
    "sequence": 45,
    "title": "候仙亭同諸客醉作",
    "author": "白居易",
    "content": [
      "謝安山下空攜妓，柳惲洲邊只賦詩。",
      "爭及湖亭今日會，嘲花詠水贈蛾眉。"
    ]
  },
  {
    "volume": 443,
    "sequence": 46,
    "title": "城上",
    "author": "白居易",
    "content": [
      "城上冬冬鼓，朝衙複晚衙。為君慵不出，落盡繞城花。"
    ]
  },
  {
    "volume": 443,
    "sequence": 47,
    "title": "早行林下",
    "author": "白居易",
    "content": [
      "披衣未冠櫛，晨起入前林。宿露殘花氣，朝光新葉陰。",
      "傍松人跡少，隔竹鳥聲深。閑倚小橋立，傾頭時一吟。"
    ]
  },
  {
    "volume": 443,
    "sequence": 48,
    "title": "送李校書趁寒食歸義興山居",
    "author": "白居易",
    "content": [
      "大見騰騰詩酒客，不憂生計似君稀。",
      "到舍將何作寒食，滿船唯載樹陰歸。"
    ]
  },
  {
    "volume": 443,
    "sequence": 49,
    "title": "題孤山寺山石榴花示諸僧眾",
    "author": "白居易",
    "content": [
      "山榴花似結紅巾，容豔新妍占斷春。色相故關行地道，香塵擬觸坐禪人。瞿曇弟子君知否，恐是天魔女化身。"
    ]
  },
  {
    "volume": 443,
    "sequence": 50,
    "title": "獨行",
    "author": "白居易",
    "content": [
      "暗誦黃庭經在口，閑攜青竹杖隨身。",
      "晚花新筍堪為伴，獨入林行不要人。"
    ]
  },
  {
    "volume": 443,
    "sequence": 51,
    "title": "二月五日花下作",
    "author": "白居易",
    "content": [
      "二月五日花如雪，五十二人頭似霜。聞有酒時須笑樂，不關身事莫思量。羲和趁日沉西海，鬼伯驅人葬北邙。",
      "只有且來花下醉，從人笑道老顛狂。"
    ]
  },
  {
    "volume": 443,
    "sequence": 52,
    "title": "戲題木蘭花",
    "author": "白居易",
    "content": [
      "紫房日照胭脂拆，素豔風吹膩粉開。",
      "怪得獨饒脂粉態，木蘭曾作女郎來。"
    ]
  },
  {
    "volume": 443,
    "sequence": 53,
    "title": "清明日觀妓舞聽客詩",
    "author": "白居易",
    "content": [
      "看舞顏如玉，聽詩韻似金。綺羅從許笑，弦管不妨吟。",
      "可惜春風老，無嫌酒醆深。辭花送寒食，並在此時心。"
    ]
  },
  {
    "volume": 443,
    "sequence": 54,
    "title": "西湖晚歸，回望孤山寺，贈諸客",
    "author": "白居易",
    "content": [
      "柳湖松島蓮花寺，晚動歸橈出道場。盧橘子低山雨重，棕櫚葉戰水風涼。煙波澹蕩搖空碧，樓殿參差倚夕陽。",
      "到岸請君回首望，蓬萊宮在海中央。"
    ]
  },
  {
    "volume": 443,
    "sequence": 55,
    "title": "湖中自照",
    "author": "白居易",
    "content": [
      "重重照影看容鬢，不見朱顏見白絲。",
      "失卻少年無處覓，泥他湖水欲何為。"
    ]
  },
  {
    "volume": 443,
    "sequence": 56,
    "title": "贈蘇煉師",
    "author": "白居易",
    "content": [
      "兩鬢蒼然心浩然，松窗深處藥爐前。攜將道士通宵語，忘卻花時盡日眠。明鏡懶開長在匣，素琴欲弄半無弦。",
      "猶嫌莊子多詞句，唯讀逍遙六七篇。"
    ]
  },
  {
    "volume": 443,
    "sequence": 57,
    "title": "杭州春望",
    "author": "白居易",
    "content": [
      "望海樓明照曙霞，護江堤白蹋晴沙。濤聲夜入伍員廟，柳色春藏蘇小家。紅袖織綾誇柿蒂，青旗沽酒趁梨花。",
      "誰開湖寺西南路，草綠裙腰一道斜。"
    ]
  },
  {
    "volume": 443,
    "sequence": 58,
    "title": "飲散夜歸贈諸客",
    "author": "白居易",
    "content": [
      "鞍馬夜紛紛，香街起暗塵。回鞭招飲妓，分火送歸人。",
      "風月應堪惜，杯觴莫厭頻。明朝三月盡，忍不送殘春。"
    ]
  },
  {
    "volume": 443,
    "sequence": 59,
    "title": "湖亭晚歸",
    "author": "白居易",
    "content": [
      "盡日湖亭臥，心閒事亦稀。起因殘醉醒，坐待晚涼歸。",
      "松雨飄藤帽，江風透葛衣。柳堤行不厭，沙軟絮霏霏。"
    ]
  },
  {
    "volume": 443,
    "sequence": 60,
    "title": "東樓南望八韻",
    "author": "白居易",
    "content": [
      "不厭東南望，江樓對海門。風濤生有信，天水合無痕。",
      "鷁帶雲帆動，鷗和雪浪翻。魚鹽聚為市，煙火起成村。",
      "日腳金波碎，峰頭鈿點繁。送秋千裏雁，報暝一聲猿。",
      "已豁煩襟悶，仍開病眼昏。郡中登眺處，無勝此東軒。"
    ]
  },
  {
    "volume": 443,
    "sequence": 61,
    "title": "醉中酬殷協律",
    "author": "白居易",
    "content": [
      "泗水亭邊一分散，浙江樓上重遊陪。揮鞭二十年前別，命駕三千里外來。醉袖放狂相向舞，愁眉和笑一時開。",
      "留君夜住非無分，且盡青娥紅燭臺。"
    ]
  },
  {
    "volume": 443,
    "sequence": 62,
    "title": "孤山寺遇雨",
    "author": "白居易",
    "content": [
      "拂波雲色重，灑葉雨聲繁。水鷺雙飛起，風荷一向翻。",
      "空蒙連北岸，蕭颯入東軒。或擬湖中宿，留船在寺門。"
    ]
  },
  {
    "volume": 443,
    "sequence": 63,
    "title": "樟亭雙櫻樹",
    "author": "白居易",
    "content": [
      "南館西軒兩樹櫻，春條長足夏陰成。",
      "素華朱實今雖盡，碧葉風來別有情。"
    ]
  },
  {
    "volume": 443,
    "sequence": 64,
    "title": "湖上夜飲",
    "author": "白居易",
    "content": [
      "郭外迎人月，湖邊醒酒風。誰留使君飲，紅燭在舟中。"
    ]
  },
  {
    "volume": 443,
    "sequence": 65,
    "title": "贈沙鷗",
    "author": "白居易",
    "content": [
      "老逼教垂白，官科遣著緋。形骸雖有累，方寸卻無機。",
      "遇酒多先醉，逢山愛晚歸。沙鷗不知我，猶避隼旟飛。"
    ]
  },
  {
    "volume": 443,
    "sequence": 66,
    "title": "餘杭形勝",
    "author": "白居易",
    "content": [
      "餘杭形勝四方無，州傍青山縣枕湖。繞郭荷花三十裏，拂城松樹一千株。夢兒亭古傳名謝，教妓樓新道姓蘇。",
      "獨有使君年太老，風光不稱白髭須。"
    ]
  },
  {
    "volume": 443,
    "sequence": 67,
    "title": "江樓夕望招客",
    "author": "白居易",
    "content": [
      "海天東望夕茫茫，山勢川形闊複長。燈火萬家城四畔，星河一道水中央。風吹古木晴天雨，月照平沙夏夜霜。",
      "能就江樓銷暑否，比君茅舍較清涼。"
    ]
  },
  {
    "volume": 443,
    "sequence": 68,
    "title": "新秋病起",
    "author": "白居易",
    "content": [
      "一葉落梧桐，年光半又空。秋多上階日，涼足入懷風。",
      "病瘦形如鶴，愁焦鬢似蓬。損心詩思裏，伐性酒狂中。",
      "華蓋何曾惜，金丹不致功。猶須自慚愧，得作白頭翁。"
    ]
  },
  {
    "volume": 443,
    "sequence": 69,
    "title": "木芙蓉花下招客飲",
    "author": "白居易",
    "content": [
      "晚涼思飲兩三杯，召得江頭酒客來。",
      "莫怕秋無伴醉物，水蓮花盡木蓮開。"
    ]
  },
  {
    "volume": 443,
    "sequence": 70,
    "title": "悲歌",
    "author": "白居易",
    "content": [
      "白頭新洗鏡新磨，老逼身來不奈何。耳裏頻聞故人死，眼前唯覺少年多。塞鴻遇暖猶回翅，江水因潮亦反波。",
      "獨有衰顏留不得，醉來無計但悲歌。"
    ]
  },
  {
    "volume": 443,
    "sequence": 71,
    "title": "江樓晚眺，景物鮮奇，吟玩成篇，寄水部張員外",
    "author": "白居易",
    "content": [
      "澹煙疏雨間斜陽，江色鮮明海氣涼。蜃散雲收破樓閣，虹殘水照斷橋樑。風翻白浪花千片，雁點青天字一行。",
      "好著丹青圖畫取，題詩寄與水曹郎。"
    ]
  },
  {
    "volume": 443,
    "sequence": 72,
    "title": "夜招周協律，兼答所贈",
    "author": "白居易",
    "content": [
      "滿眼雖多客，開眉複向誰。少年非我伴，秋夜與君期。",
      "落魄俱耽酒，殷勤共愛詩。相憐別有意，彼此老無兒。"
    ]
  },
  {
    "volume": 443,
    "sequence": 73,
    "title": "重酬周判官",
    "author": "白居易",
    "content": [
      "秋愛冷吟春愛醉，詩家眷屬酒家仙。",
      "若教早被浮名系，可得閒遊三十年。"
    ]
  },
  {
    "volume": 443,
    "sequence": 74,
    "title": "飲後夜醒",
    "author": "白居易",
    "content": [
      "黃昏飲散歸來臥，夜半人扶強起行。枕上酒容和睡醒，樓前海月伴潮生。將歸梁燕還重宿，欲滅窗燈卻複明。",
      "直至曉來猶妄想，耳中如有管弦聲。"
    ]
  },
  {
    "volume": 443,
    "sequence": 75,
    "title": "代賣薪女贈諸妓",
    "author": "白居易",
    "content": [
      "亂蓬為鬢布為巾，曉蹋寒山自負薪。",
      "一種錢唐江畔女，著紅騎馬是何人。"
    ]
  },
  {
    "volume": 443,
    "sequence": 76,
    "title": "奉和李大夫題新詩二首各六韻：因嚴亭",
    "author": "白居易",
    "content": [
      "箕潁人窮獨，蓬壺路阻難。何如兼吏隱，複得事躋攀。",
      "岩樹羅階下，江雲貯棟間。似移天目石，疑入武丘山。",
      "清景徒堪賞，皇恩肯放閑。遙知興未足，即被詔征還。"
    ]
  },
  {
    "volume": 443,
    "sequence": 77,
    "title": "奉和李大夫題新詩二首各六韻：忘筌亭",
    "author": "白居易",
    "content": [
      "翠巘公門對，朱軒野徑連。只開新戶牖，不改舊風煙。",
      "虛室閑生白，高情澹入玄。酒容同座勸，詩借屬城傳。",
      "自笑滄江畔，遙思絳帳前。亭台隨處有，爭敢比忘筌。"
    ]
  },
  {
    "volume": 443,
    "sequence": 78,
    "title": "予以長慶二年冬十月到杭州，明年秋九月始與范陽盧賈、汝南周元範、蘭陵蕭悅、清河崔求、東萊劉方輿同遊恩德寺之泉洞竹石，籍甚久矣，及茲目擊，果愜心期，因自嗟云：到郡周歲，方來入寺，半日復去，俯視朱綬，仰睇白雲，有愧於心，遂留絕句",
    "author": "白居易",
    "content": [
      "雲水埋藏恩德洞，簪裾束縛使君身。",
      "暫來不宿歸州去，應被山呼作俗人。"
    ]
  },
  {
    "volume": 443,
    "sequence": 79,
    "title": "早冬",
    "author": "白居易",
    "content": [
      "十月江南天氣好，可憐冬景似春華。霜輕未殺萋萋草，日暖初幹漠漠沙。老柘葉黃如嫩樹，寒櫻枝白是狂花。",
      "此時卻羨閒人醉，五馬無由入酒家。"
    ]
  },
  {
    "volume": 443,
    "sequence": 80,
    "title": "歲假內命酒贈周判官、蕭協律",
    "author": "白居易",
    "content": [
      "共知欲老流年急，且喜新正假日頻。聞健此時相勸醉，偷閒何處共尋春。腳隨周叟行猶疾，頭比蕭翁白未勻。",
      "歲酒先拈辭不得，被君推作少年人。"
    ]
  },
  {
    "volume": 443,
    "sequence": 81,
    "title": "與諸客攜酒尋去年梅花有感",
    "author": "白居易",
    "content": [
      "馬上同攜今日杯，湖邊共覓去春梅。年年只是人空老，處處何曾花不開。詩思又牽吟詠發，酒酣閑喚管弦來。",
      "樽前百事皆依舊，點檢惟無薛秀才。"
    ]
  },
  {
    "volume": 443,
    "sequence": 82,
    "title": "醉送李協律赴湖南辟命，因寄沈八中丞",
    "author": "白居易",
    "content": [
      "富陽山底樟亭畔，立馬停舟飛酒盂。曾共中丞情繾綣，暫留協律語踟躕。紫微星北承恩去，青草湖南稱意無。",
      "不羨君官羨君幕，幕中收得阮元瑜。"
    ]
  },
  {
    "volume": 443,
    "sequence": 83,
    "title": "內道場永讙上人就郡見訪善說維摩經臨別請詩因以此贈",
    "author": "白居易",
    "content": [
      "五夏登壇內殿師，水為心地玉為儀。正傳金粟如來偈，何用錢唐太守詩。苦海出來應有路，靈山別後可無期。",
      "他生莫忘今朝會，虛白亭中法樂時。"
    ]
  },
  {
    "volume": 443,
    "sequence": 84,
    "title": "見李蘇州示男阿武詩，自感成詠",
    "author": "白居易",
    "content": [
      "遙羨青雲裏，祥鸞正引雛。自憐滄海伴，老蚌不生珠。"
    ]
  },
  {
    "volume": 443,
    "sequence": 85,
    "title": "正月十五日夜月",
    "author": "白居易",
    "content": [
      "歲熟人心樂，朝遊複夜遊。春風來海上，明月在江頭。",
      "燈火家家市，笙歌處處樓。無妨思帝裏，不合厭杭州。"
    ]
  },
  {
    "volume": 443,
    "sequence": 86,
    "title": "題州北路傍老柳樹",
    "author": "白居易",
    "content": [
      "皮枯緣受風霜久，條短為應攀折頻。但見半衰當此路，不知初種是何人。雪花零碎逐年減，煙葉稀疏隨分新。",
      "莫道老株芳意少，逢春猶勝不逢春。"
    ]
  },
  {
    "volume": 443,
    "sequence": 87,
    "title": "題清頭陀",
    "author": "白居易",
    "content": [
      "頭陀獨宿寺西峰，百尺禪庵半夜鐘。",
      "煙月蒼蒼風瑟瑟，更無雜樹對山松。"
    ]
  },
  {
    "volume": 443,
    "sequence": 88,
    "title": "自歎二首",
    "author": "白居易",
    "content": [
      "形羸自覺朝餐減，睡少偏知夜漏長。",
      "實事漸消虛事在，銀魚金帶繞腰光。",
      "二毛曉落梳頭懶，兩眼春昏點藥頻。",
      "唯有閑行猶得在，心情未到不如人。"
    ]
  },
  {
    "volume": 443,
    "sequence": 89,
    "title": "湖上醉中代諸妓寄嚴郎中",
    "author": "白居易",
    "content": [
      "笙歌杯酒正歡娛，忽憶仙郎望帝都。借問連宵直南省，何如盡日醉西湖。蛾眉別久心知否，雞舌含多口厭無。",
      "還有些些惆悵事，春來山路見蘼蕪。"
    ]
  },
  {
    "volume": 443,
    "sequence": 90,
    "title": "自詠",
    "author": "白居易",
    "content": [
      "悶發每吟詩引興，興來兼酌酒開顏。欲逢假日先招客，正對衙時亦望山。句檢簿書多鹵莽，堤防官吏少機關。",
      "誰能頭白勞心力，人道無才也是閑。"
    ]
  },
  {
    "volume": 443,
    "sequence": 91,
    "title": "晚興",
    "author": "白居易",
    "content": [
      "草淺馬翩翩，新晴薄暮天。柳條春拂面，衫袖醉垂鞭。",
      "立語花堤上，行吟水寺前。等閒消一日，不覺過三年。"
    ]
  },
  {
    "volume": 443,
    "sequence": 92,
    "title": "早興",
    "author": "白居易",
    "content": [
      "晨光出照屋樑明，初打開門鼓一聲。犬上階眠知地濕，鳥臨窗語報天晴。半銷宿酒頭仍重，新脫冬衣體乍輕。",
      "睡覺心空思想盡，近來鄉夢不多成。"
    ]
  },
  {
    "volume": 443,
    "sequence": 93,
    "title": "竹樓宿",
    "author": "白居易",
    "content": [
      "小書樓下千竿竹，深火爐前一醆燈。",
      "此處與誰相伴宿，燒丹道士坐禪僧。"
    ]
  },
  {
    "volume": 443,
    "sequence": 94,
    "title": "湖上招客送春泛舟",
    "author": "白居易",
    "content": [
      "欲送殘春招酒伴，客中誰最有風情。兩瓶箬下新開得，一曲霓裳初教成。排比管弦行翠袖，指麾船舫點紅旌。",
      "慢牽好向湖心去，恰似菱花鏡上行。"
    ]
  },
  {
    "volume": 443,
    "sequence": 95,
    "title": "戲醉客",
    "author": "白居易",
    "content": [
      "莫言魯國書生懦，莫把杭州刺史欺。",
      "醉客請君開眼望，綠楊風下有紅旗。"
    ]
  },
  {
    "volume": 443,
    "sequence": 96,
    "title": "紫陽花",
    "author": "白居易",
    "content": [
      "何年植向仙壇上，早晚移栽到梵家。",
      "雖在人間人不識，與君名作紫陽花。"
    ]
  }
]