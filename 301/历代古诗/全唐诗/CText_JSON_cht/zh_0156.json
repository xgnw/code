[
  {
    "volume": 156,
    "sequence": 1,
    "title": "贈唐祖二子",
    "author": "王翰",
    "content": [
      "鴻飛遵枉渚，鹿鳴思故群。物情尚勞愛，況乃予別君。",
      "別時花始發，別後蘭再熏。瑤觴滋白露，寶瑟凝涼氛。",
      "裴徊北林月，悵望南山雲。雲月渺千里，音徽不可聞。"
    ]
  },
  {
    "volume": 156,
    "sequence": 2,
    "title": "飛燕篇",
    "author": "王翰",
    "content": [
      "孝成皇帝本嬌奢，行幸平陽公主家。可憐女兒三五許，豐茸惜是一園花。歌舞向來人不貴，一旦逢君感君意。",
      "君心見賞不見忘，姊妹雙飛入紫房。紫房彩女不得見，專榮固寵昭陽殿。紅妝寶鏡珊瑚台，青瑣銀簧雲母扇。",
      "日夕風傳歌舞聲，只擾長信憂人情。長信憂人氣欲絕，君王歌吹終不歇。朝弄瓊簫下彩雲，夜踏金梯上明月。",
      "明月薄蝕陽精昏，嬌妒傾城惑至尊。已見白虹橫紫極，複聞飛燕啄皇孫。皇孫不死燕啄折，女弟一朝如火絕。",
      "明明天子咸戒之，赫赫宗周褒姒滅。古來賢聖歎狐裘，一國荒淫萬國羞。安得上方斷馬劍，斬取朱門公子頭。"
    ]
  },
  {
    "volume": 156,
    "sequence": 3,
    "title": "飲馬長城窟行",
    "author": "王翰",
    "content": [
      "長安少年無遠圖，一生惟羨執金吾。麒麟前殿拜天子，走馬西擊長城胡。胡沙獵獵吹人面，漢虜相逢不相見。",
      "遙聞鼙鼓動地來，傳道單于夜猶戰。此時顧恩甯顧身，為君一行摧萬人。壯士揮戈回白日，單于濺血染朱輪。",
      "歸來飲馬長城窟，長城道傍多白骨。問之耆老何代人，雲是秦王築城卒。黃昏塞北無人煙，鬼哭啾啾聲沸天。",
      "無罪見誅功不賞，孤魂流落此城邊。當昔秦王按劍起，諸侯膝行不敢視。富國強兵二十年，築怨興徭九千里。",
      "秦王築城何太愚，天實亡秦非北胡。一朝禍起蕭牆內，渭水咸陽不復都。"
    ]
  },
  {
    "volume": 156,
    "sequence": 4,
    "title": "賦得明星玉女壇，送廉察尉華陰",
    "author": "王翰",
    "content": [
      "洪河之南曰秦鎮，發地削成五千仞。三峰離地皆倚天，唯獨中峰特修峻。上有明星玉女祠，祠壇高眇路逶迤。",
      "三十六梯入河漢，樵人往往見蛾眉。蛾眉嬋娟又宜笑，一見樵人下靈廟。仙車欲駕五雲飛，香扇斜開九華照。",
      "含情遲佇惜韶年，願侍君邊複中旋。江妃玉佩留為念，嬴女銀簫空自憐。仙俗途殊兩情遽，感君無盡辭君去。",
      "遙見明星是妾家，風飄雪散不知處。故人家在西長安，賣藥往來投此山。彩雲蕩漾不可見，綠蘿蒙茸鳥綿蠻。",
      "欲求玉女長生法，日夜燒香應自還。"
    ]
  },
  {
    "volume": 156,
    "sequence": 5,
    "title": "春女行",
    "author": "王翰",
    "content": [
      "紫台穹跨連綠波，紅軒鉿匝垂纖羅。中有一人金作面，隔幌玲瓏遙可見。忽聞黃鳥鳴且悲，鏡邊含笑著春衣。",
      "羅袖嬋娟似無力，行拾落花比容色。落花一度無再春，人生作樂須及辰。君不見楚王臺上紅顏子，今日皆成狐兔塵。"
    ]
  },
  {
    "volume": 156,
    "sequence": 6,
    "title": "古蛾眉怨",
    "author": "王翰",
    "content": [
      "君不見宜春苑中九華殿，飛閣連連直如發。",
      "白日全含朱鳥窗，流雲半入蒼龍闕。宮中彩女夜無事，學鳳吹簫弄清越。珠簾北卷待涼風，繡戶南開向明月。",
      "忽聞天子憶蛾眉，寶鳳銜花揲兩螭。傳聲走馬開金屋，夾路鳴環上玉墀。長樂彤庭宴華寢，三千美人曳花錦。",
      "燈前含笑更羅衣，帳裏承恩薦瑤枕。不意君心半路回，求仙別作望仙台。琳琅禁闥遙相憶，紫翠岩房晝不開。",
      "欲向人間種桃實，先從海底覓蓬萊。蓬萊可求不可上，孤舟縹緲知何往。黃金作盤銅作莖，青天白露掌中擎。",
      "王母嫣然感君意，雲車羽旆欲相迎。飛廉觀前空怨慕，少君何事須相誤。一朝埋沒茂陵田，賤妾蛾眉不重顧。",
      "宮車晚出向南山，仙衛逶迤去不還。朝晡泣對麒麟樹，樹下蒼苔日漸斑。人生百年夜將半，對酒長歌莫長歎。",
      "情知白日不可私，一死一生何足算。"
    ]
  },
  {
    "volume": 156,
    "sequence": 7,
    "title": "子夜春歌",
    "author": "王翰",
    "content": [
      "春氣滿林香，春遊不可忘。落花吹欲盡，垂柳折還長。",
      "桑女淮南曲，金鞍塞北裝。行行小垂手，日暮渭川陽。"
    ]
  },
  {
    "volume": 156,
    "sequence": 8,
    "title": "奉和聖制同二相已下群官樂遊園宴",
    "author": "王翰",
    "content": [
      "未極人心暢，如何帝道明。仍嫌酺宴促，複寵樂遊行。",
      "陸海披珍藏，天河直鬥城。四關青靄合，數處白雲生。",
      "飪餗調元氣，歌鐘溢雅聲。空慚堯舜日，至德杳難名。"
    ]
  },
  {
    "volume": 156,
    "sequence": 9,
    "title": "奉和聖制送張說上集賢學士賜宴，得筵字",
    "author": "王翰",
    "content": [
      "東堂起集賢，貴得從神仙。首命臺階老，將崇禦府員。",
      "送人鏘玉佩，中使拂瓊筵。和樂熏風解，湛恩時雨連。",
      "長材成磊落，短翮強翩翾。徒仰蓬萊地，何階不讓緣。"
    ]
  },
  {
    "volume": 156,
    "sequence": 10,
    "title": "奉和聖制送張尚書巡邊",
    "author": "王翰",
    "content": [
      "紫綬尚書印，朱輧丞相車。登朝身許國，出閫將辭家。",
      "不憚炎蒸苦，親嘗走集賒。選徒軍有政，誓卒爾無嘩。",
      "帝樂風初起，王城日半斜。寵行流聖作，寅餞照台華。",
      "騎曆河南樹，旌搖塞北沙。榮懷應盡服，嚴殺已先加。",
      "業峻靈祇保，功成道路嗟。寧如鑿空使，遠致石榴花。"
    ]
  },
  {
    "volume": 156,
    "sequence": 11,
    "title": "涼州詞二首",
    "author": "王翰",
    "content": [
      "蒲萄美酒夜光杯，欲飲琵琶馬上催。",
      "醉臥沙場君莫笑，古來征戰幾人回。",
      "秦中花鳥已應闌，塞外風沙猶自寒。",
      "夜聽胡笳折楊柳，教人意氣憶長安。"
    ]
  },
  {
    "volume": 156,
    "sequence": 12,
    "title": "春日歸思",
    "author": "王翰",
    "content": [
      "楊柳青青杏發花，年光誤客轉思家。",
      "不知湖上菱歌女，幾個春舟在若耶。"
    ]
  },
  {
    "volume": 156,
    "sequence": 13,
    "title": "觀蠻童為伎之作",
    "author": "王翰",
    "content": [
      "長裙錦帶還留客，廣額青娥亦效顰。",
      "共惜不成金穀妓，虛令看殺玉車人。"
    ]
  }
]