[
  {
    "volume": 103,
    "sequence": 1,
    "title": "奉和聖制立春日侍宴內殿出剪綵花應制",
    "author": "趙彥昭",
    "content": [
      "剪綵迎初候，攀條故寫真。花隨紅意發，葉就綠情新。",
      "嫩色驚銜燕，輕香誤采人。應為熏風拂，能令芳樹春。"
    ]
  },
  {
    "volume": 103,
    "sequence": 2,
    "title": "奉和人日清暉閣宴群臣遇雪應制",
    "author": "趙彥昭",
    "content": [
      "出震乘東陸，憑高禦北辰。祥雲應早歲，瑞雪候初旬。",
      "庭樹千花發，階蓂七葉新。幸承今日宴，長奉萬年春。"
    ]
  },
  {
    "volume": 103,
    "sequence": 3,
    "title": "奉和七夕兩儀殿會宴應制",
    "author": "趙彥昭",
    "content": [
      "青女三秋節，黃姑七日期。星橋度玉佩，雲閣掩羅帷。",
      "河氣通仙掖，天文入睿詞。今宵望靈漢，應得見蛾眉。"
    ]
  },
  {
    "volume": 103,
    "sequence": 4,
    "title": "奉和九日幸臨渭亭登高應制",
    "author": "趙彥昭",
    "content": [
      "秋豫凝仙覽，宸游轉翠華。呼鷹下鳥路，戲馬出龍沙。",
      "紫菊宜新壽，丹萸辟舊邪。須陪長久宴，歲歲奉吹花。"
    ]
  },
  {
    "volume": 103,
    "sequence": 5,
    "title": "奉和九月九日登慈恩寺浮屠應制",
    "author": "趙彥昭",
    "content": [
      "出豫乘秋節，登高陟梵宮。皇心滿塵界，佛跡現虛空。",
      "日月宜長壽，人天得大通。喜聞題寶偈，受記莫由同。"
    ]
  },
  {
    "volume": 103,
    "sequence": 6,
    "title": "安樂公主移入新宅侍宴應制同用開字",
    "author": "趙彥昭",
    "content": [
      "雲物中京曉，天人外館開。飛橋象河漢，懸榜學蓬萊。",
      "北闕臨仙檻，南山送壽杯。一窺輪奐畢，慚恧棟樑材。"
    ]
  },
  {
    "volume": 103,
    "sequence": 7,
    "title": "奉和送金城公主適西蕃應制",
    "author": "趙彥昭",
    "content": [
      "聖後經綸遠，謀臣計畫多。受降追漢策，築館許戎和。",
      "俗化烏孫壘，春生積石河。六龍今出餞，雙鶴願為歌。"
    ]
  },
  {
    "volume": 103,
    "sequence": 8,
    "title": "奉和聖制登驪山高頂寓目應制",
    "author": "趙彥昭",
    "content": [
      "皇情遍九垓，禦輦駐昭回。路若隨天轉，人疑近日來。",
      "河看大禹鑿，山見巨靈開。願扈登封駕，常持薦壽杯。"
    ]
  },
  {
    "volume": 103,
    "sequence": 9,
    "title": "奉和幸白鹿觀應制",
    "author": "趙彥昭",
    "content": [
      "雲驂驅半景，星蹕坐中天。國誕玄宗聖，家尋碧落仙。",
      "玉杯鸞薦壽，寶算鶴知年。一睹光華旦，欣承道德篇。"
    ]
  },
  {
    "volume": 103,
    "sequence": 10,
    "title": "哭僕射鄂公楊再思",
    "author": "趙彥昭",
    "content": [
      "兩揆光天秩，三朝奉帝熙。何言集大鳥，忽此喪元龜。",
      "坐歎公槐落，行聞宰樹悲。壑舟今已去，寧有濟川期。"
    ]
  },
  {
    "volume": 103,
    "sequence": 11,
    "title": "人日侍宴大明宮應制",
    "author": "趙彥昭",
    "content": [
      "寶契無為屬聖人，雕輿出幸玩芳辰。平樓半入南山霧，飛閣旁臨東墅春。夾路穠花千樹發，垂軒弱柳萬條新。",
      "處處風光今日好，年年願奉屬車塵。"
    ]
  },
  {
    "volume": 103,
    "sequence": 12,
    "title": "奉和初春幸太平公主南莊應制",
    "author": "趙彥昭",
    "content": [
      "主第岩扃駕鵲橋，天門閶闔降鸞鑣。曆亂旌旗轉雲樹，參差台榭入煙霄。林間花雜平陽舞，穀裏鶯和弄玉簫。",
      "已陪沁水追歡日，行奉茅山訪道朝。"
    ]
  },
  {
    "volume": 103,
    "sequence": 13,
    "title": "奉和幸安樂公主山莊應制",
    "author": "趙彥昭",
    "content": [
      "六龍齊軫禦朝曦，雙鷁維舟下綠池。飛觀仰看雲外聳，浮橋直見海中移。靈泉巧鑿天孫渚，孝筍能抽帝女枝。",
      "幸願一生同草樹，年年歲歲樂於斯。"
    ]
  },
  {
    "volume": 103,
    "sequence": 14,
    "title": "奉和幸大薦福寺",
    "author": "趙彥昭",
    "content": [
      "寶地龍飛後，金身佛現時。千花開國界，萬善累皇基。",
      "北闕承行幸，西園屬住持。天衣拂舊石，王舍起新祠。",
      "刹鳳迎雕輦，幡虹駐彩旗。同沾小雨潤，竊仰大風詩。"
    ]
  },
  {
    "volume": 103,
    "sequence": 15,
    "title": "奉和幸長安故城未央宮應制",
    "author": "趙彥昭",
    "content": [
      "夙駕移天蹕，憑軒覽漢都。寒煙收紫禁，春色繞黃圖。",
      "舊史遺陳跡，前王失霸符。山河寸土盡，宮觀尺椽無。",
      "崇高惟在德，壯麗豈為謨。茨室留皇鑒，熏歌盛有虞。"
    ]
  },
  {
    "volume": 103,
    "sequence": 16,
    "title": "奉和幸韋嗣立山莊侍燕應制",
    "author": "趙彥昭",
    "content": [
      "賢族唯題裏，儒門但署鄉。何如表岩洞，宸翰發輝光。",
      "地在茲山曲，家臨合水陽。六龍駐旌罕，四牡耀旗常。",
      "北斗臨台座，東山入廟堂。天高羽翼近，主聖股肱良。",
      "野竹池亭氣，村花澗穀香。縱然懷豹隱，空愧躡鵷行。"
    ]
  },
  {
    "volume": 103,
    "sequence": 17,
    "title": "奉和元日賜群臣柏葉應制",
    "author": "趙彥昭",
    "content": [
      "器乏雕梁器，材非構廈材。但將千歲葉，常奉萬年杯。"
    ]
  },
  {
    "volume": 103,
    "sequence": 18,
    "title": "苑中人日遇雪應制",
    "author": "趙彥昭",
    "content": [
      "始見青雲幹律呂，俄逢瑞雪應陽春。",
      "今日回看上林樹，梅花柳絮一時新。"
    ]
  },
  {
    "volume": 103,
    "sequence": 19,
    "title": "奉和聖制幸韋嗣立山莊應制",
    "author": "趙彥昭",
    "content": [
      "廊廟心存岩壑中，鑾輿矚在灞城東。",
      "逍遙自在蒙莊子，漢主徒言河上公。"
    ]
  },
  {
    "volume": 103,
    "sequence": 20,
    "title": "秋朝木芙蓉",
    "author": "趙彥昭",
    "content": [
      "水面芙蓉秋已衰，繁條偏是著花遲。",
      "平明露滴垂紅臉，似有朝愁暮落時。"
    ]
  },
  {
    "volume": 103,
    "sequence": 21,
    "title": "侍宴桃花園詠桃花應制",
    "author": "趙彥昭",
    "content": [
      "紅萼競燃春苑曙，粉茸新吐禦筵開。",
      "長年願奉西王母，近侍慚無東朔才。"
    ]
  }
]