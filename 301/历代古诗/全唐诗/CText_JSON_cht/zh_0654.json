[
  {
    "volume": 654,
    "sequence": 1,
    "title": "歲仗",
    "author": "羅鄴",
    "content": [
      "玉帛朝元萬國來，雞人曉唱五門開。春排北極迎仙馭，日捧南山入壽杯。歌舜熏風鏗劍佩，祝堯嘉氣靄樓臺。",
      "可憐四海車書共，重見蕭曹佐漢材。"
    ]
  },
  {
    "volume": 654,
    "sequence": 2,
    "title": "牡丹",
    "author": "羅鄴",
    "content": [
      "落盡春紅始著花，花時比屋事豪奢。買栽池館恐無地，看到子孫能幾家。門倚長衢攢繡轂，幄籠輕日護香霞。",
      "歌鐘滿座爭歡賞，肯信流年鬢有華。"
    ]
  },
  {
    "volume": 654,
    "sequence": 3,
    "title": "長城",
    "author": "羅鄴",
    "content": [
      "當時無德禦乾坤，廣築徒勞萬古存。謾役生民防極塞，不知血刃起中原。珠璣旋見陪陵寢，社稷何曾保子孫。",
      "降虜至今猶自說，冤聲夜夜傍城根。"
    ]
  },
  {
    "volume": 654,
    "sequence": 4,
    "title": "秋夕寄友人",
    "author": "羅鄴",
    "content": [
      "秋夕蒼茫一雁過，西風白露滿宮莎。昨來京洛逢歸客，猶說軒車未渡河。莫把少年空倚賴，須知孤立易蹉跎。",
      "想君懷抱哀吟夜，銅雀台前皓月多。"
    ]
  },
  {
    "volume": 654,
    "sequence": 5,
    "title": "冬夕江上言事五首",
    "author": "羅鄴",
    "content": [
      "葉落才悲草又生，看看少壯是衰形。關中秋雨書難到，江上春寒酒易醒。多少系心身未達，尋思舉目淚堪零。",
      "幾時拋得歸山去，松下看雲讀道經。",
      "喔喔晨雞滿樹霜，喧喧曉渡簇舟航。數星昨夜寒爐火，一陣誰家臘甕香。久別羈孤成潦倒，回看書劍更蒼黃。",
      "逢人舉止皆言命，至竟謀閑可勝忙。",
      "野堂吟罷獨行行，點水微微凍不鳴。十裏溪山新雪後，千家襟袖曉寒生。只宜醉夢依華寢，可稱羸蹄赴宿程。",
      "日苦幾多心下見，那堪歲晏又無成。",
      "僻居多與懶相宜，吟擁寒爐過臘時。風柳欲生陽面葉，凍梅先綻嶺頭枝。山川自小拋耕釣，骨肉無因免別離。",
      "賴有陶情一尊酒，愁中相向展愁眉。",
      "一帶長溪淥浸門，數聲幽鳥啄雲根。",
      "松亭盡日唯空坐，難得儒翁共討論。"
    ]
  },
  {
    "volume": 654,
    "sequence": 6,
    "title": "春日宿崇賢裏",
    "author": "羅鄴",
    "content": [
      "柳暗榆飛春日深，水邊門巷獨來尋。舊山共是經年別，新句相逢竟夕吟。枕近禁街聞曉鼓，月當高竹見棲禽。",
      "勞歌莫問秋風計，恐起江河垂釣心。"
    ]
  },
  {
    "volume": 654,
    "sequence": 7,
    "title": "征人",
    "author": "羅鄴",
    "content": [
      "青樓一別戍金微，力盡秋來破虜圍。錦字莫辭連夜織，塞鴻長是到春歸。正憐漢月當空照，不奈胡沙滿眼飛。",
      "唯有夢魂南去日，故鄉山水路依稀。"
    ]
  },
  {
    "volume": 654,
    "sequence": 8,
    "title": "鶯",
    "author": "羅鄴",
    "content": [
      "暖辭雲穀背殘陽，飛下東風翅漸長。卻笑金籠是羈絆，豈知瑤草正芬芳。曉逢溪雨投紅樹，晚囀宮樓泣舊妝。",
      "何事離人不堪聽，灞橋斜日嫋垂楊。"
    ]
  },
  {
    "volume": 654,
    "sequence": 9,
    "title": "槐花",
    "author": "羅鄴",
    "content": [
      "行宮門外陌銅駝，兩畔分栽此最多。欲到清秋近時節，爭開金蕊向關河。層樓寄恨飄珠箔，駿馬憐香撼玉珂。",
      "愁殺江湖隨計者，年年為爾剩奔波。"
    ]
  },
  {
    "volume": 654,
    "sequence": 10,
    "title": "自蜀入關",
    "author": "羅鄴",
    "content": [
      "文戰連輸未息機，束書攜劍定前非。近來從聽事難得，休去且無山可歸。匹馬出門還悵望，孤雲何處是因依。",
      "斜陽驛路西風緊，遙指人煙宿翠微。"
    ]
  },
  {
    "volume": 654,
    "sequence": 11,
    "title": "上陽宮",
    "author": "羅鄴",
    "content": [
      "春半上陽花滿樓，太平天子昔巡遊。千門雖對嵩山在，一笑還隨洛水流。深鎖笙歌巢燕聽，遙瞻金碧路人愁。",
      "翠華卻自登仙去，腸斷宮娥望不休。"
    ]
  },
  {
    "volume": 654,
    "sequence": 12,
    "title": "舊侯家",
    "author": "羅鄴",
    "content": [
      "台閣層層倚半空，繞軒澄碧禦溝通。金鈿座上歌春酒，畫蠟尊前滴曉風。歲月不知成隙地。子孫誰更系殊功。",
      "人間若算無榮辱，卻是扁舟一釣翁。"
    ]
  },
  {
    "volume": 654,
    "sequence": 13,
    "title": "宿武安山有懷",
    "author": "羅鄴",
    "content": [
      "野店暮來山畔逢，寒蕪漠漠露華濃。窗間燈在犬驚吠，溪上月沈人罷舂。遠別只愁添雪鬢，此生何計隱雲峰。",
      "離心卻羨南飛翼，獨過吳江更數重。"
    ]
  },
  {
    "volume": 654,
    "sequence": 14,
    "title": "謁甯祠",
    "author": "羅鄴",
    "content": [
      "春生溪嶺雪初開，下馬雲亭酹一杯。好是精靈偏有感，能於鄉里不為災。九江賈客應遙祝，五夜神兵數此來。",
      "盡室唯求多降福，新年歸去便風催。"
    ]
  },
  {
    "volume": 654,
    "sequence": 15,
    "title": "經故洛城",
    "author": "羅鄴",
    "content": [
      "一片危牆勢恐人，牆邊日日走蹄輪。築時驅盡千夫力，崩處空為數裏塵。長恨往來經此地，每嗟興廢欲沾巾。",
      "那堪又向荒城過，錦雉驚飛麥隴春。"
    ]
  },
  {
    "volume": 654,
    "sequence": 16,
    "title": "老將",
    "author": "羅鄴",
    "content": [
      "百戰辛勤歸帝鄉，南班班裏最南行。弓欺猿臂秋無力，劍泣虯髯曉有霜。千古恥非書玉帛，一心猶自向河湟。",
      "年年宿衛天顏近，曾把功勳奏建章。"
    ]
  },
  {
    "volume": 654,
    "sequence": 17,
    "title": "曲江春望",
    "author": "羅鄴",
    "content": [
      "故國東歸澤國遙，曲江晴望憶漁樵。都緣北闕春先到，不是南山雪易消。瑞影玉樓開組繡，歡聲丹禁奏雲韶。",
      "雖然未得陪鴛鴦，亦酹金觴祝帝堯。"
    ]
  },
  {
    "volume": 654,
    "sequence": 18,
    "title": "帝裏",
    "author": "羅鄴",
    "content": [
      "喧喧蹄轂走紅塵，南北東西暮與晨。謾道青雲難得路，何曾紫陌有閒人。杯傾竹葉侯門月，馬落桃花禦水春。",
      "只合詠歌來大國，況逢文景化惟新。"
    ]
  },
  {
    "volume": 654,
    "sequence": 19,
    "title": "新安城",
    "author": "羅鄴",
    "content": [
      "若算防邊久遠名，新安豈更勝長城。謾興他役悲荒壘，何似從今實取兵。聖德便應同險固，人心自不向忠貞。",
      "但將死節酬堯禹，版築無勞寇已平。"
    ]
  },
  {
    "volume": 654,
    "sequence": 20,
    "title": "自遣",
    "author": "羅鄴",
    "content": [
      "四十年來詩酒徒，一生緣興滯江湖。不愁世上無人識，唯怕村中沒酒沽。春巷摘桑喧姹女，江船吹笛舞蠻奴。",
      "焚魚酌醴醉堯代，吟向席門聊自娛。"
    ]
  },
  {
    "volume": 654,
    "sequence": 21,
    "title": "流水",
    "author": "羅鄴",
    "content": [
      "漾漾悠悠幾派分，中浮短艇與鷗群。天街帶雨淹芳草，玉洞漂花下白雲。靜稱一竿持處見，急宜孤館覺來聞。",
      "隋家柳畔偏堪恨，東入長淮日又曛。"
    ]
  },
  {
    "volume": 654,
    "sequence": 22,
    "title": "送張逸人",
    "author": "羅鄴",
    "content": [
      "自說歸山人事賒，素琴丹灶是生涯。床頭殘藥鼠偷盡，溪上破門風擺斜。石井晴垂青葛葉，竹籬荒映白茅花。",
      "遙知此去應稀出，獨臥晴窗夢曉霞。"
    ]
  },
  {
    "volume": 654,
    "sequence": 23,
    "title": "春晚渡河有懷",
    "author": "羅鄴",
    "content": [
      "煙收綠野遠連空，戍壘依稀入望中。萬里山河星拱北，百年人事水歸東。扁舟晚濟桃花浪，走馬晴嘶柳絮風。",
      "鄉思正多羈思苦，不須回首問漁翁。"
    ]
  },
  {
    "volume": 654,
    "sequence": 24,
    "title": "春望梁石頭城",
    "author": "羅鄴",
    "content": [
      "柳碧桑黃破國春，殘陽微雨望歸人。江山不改興亡地，冠蓋自為前後塵。帆勢掛風輕若翅，浪聲吹岸疊如鱗。",
      "六朝無限悲愁事，欲下荒城回首頻。"
    ]
  },
  {
    "volume": 654,
    "sequence": 25,
    "title": "早發宜陵即事",
    "author": "羅鄴",
    "content": [
      "霜白山村月落時，一聲雞後又登岐。居人猶自掩關在，行客已愁驅馬遲。身事不堪空感激，鬢毛看著欲凋衰。",
      "青萍委匣休哮吼，未有恩仇擬報誰。"
    ]
  },
  {
    "volume": 654,
    "sequence": 26,
    "title": "鴛鴦",
    "author": "羅鄴",
    "content": [
      "紅閑碧霽瑞煙開，錦翅雙飛去又回。一種鳥憐名字好，盡緣人恨別離來。暖依牛渚汀莎媚，夕宿龍池禁漏催。",
      "相對若教春女見，便須攜向鳳凰台。"
    ]
  },
  {
    "volume": 654,
    "sequence": 27,
    "title": "春閨",
    "author": "羅鄴",
    "content": [
      "愁坐蘭閨日過遲，捲簾巢燕羨雙飛。管弦樓上春應在，楊柳橋邊人未歸。玉笛豈能留舞態，金河猶自浣戎衣。",
      "梨花滿院東風急，惆悵無言倚錦機。"
    ]
  },
  {
    "volume": 654,
    "sequence": 28,
    "title": "贈東川梓桐縣韋德孫長官",
    "author": "羅鄴",
    "content": [
      "前代高門今宰邑，懷才重義古來無。笙歌厭聽吟清句，京洛思歸展畫圖。蜀醞天寒留客醉，隴禽山曉隔簾呼。",
      "何年期拜朱幡貴，馬上論詩在九衢。"
    ]
  },
  {
    "volume": 654,
    "sequence": 29,
    "title": "題水簾洞",
    "author": "羅鄴",
    "content": [
      "亂泉飛下翠屏中，名共真珠巧綴同。一片長垂今與古，半山遙聽水兼風。雖無舒卷隨人意，自有潺湲濟物功。",
      "每向暑天來往見，疑將仙子隔房櫳。"
    ]
  },
  {
    "volume": 654,
    "sequence": 30,
    "title": "野花",
    "author": "羅鄴",
    "content": [
      "拂露叢開血色殷，枉無名字對空山。時逢舞蝶尋香至，少有行人輟棹攀。若在侯門看不足，為生江岸見如閑。",
      "結根畢竟輸桃李，長近都城紫陌間。"
    ]
  },
  {
    "volume": 654,
    "sequence": 31,
    "title": "蘆花",
    "author": "羅鄴",
    "content": [
      "如練如霜幹複輕，西風處處拂江城。長垂釣叟看不足，暫泊王孫愁亦生。好傍翠樓裝月色，枉隨紅葉舞秋聲。",
      "最宜群鷺斜陽裏，閑捕纖鱗傍爾行。"
    ]
  },
  {
    "volume": 654,
    "sequence": 32,
    "title": "山陽貽友人",
    "author": "羅鄴",
    "content": [
      "性僻多將雲水便，山陽酒病動經年。行遲暖陌花攔馬，睡重春江雨打船。閑弄玉琴雙鶴舞，靜窺庭樹一猱懸。",
      "結茅更莫期深隱，聲價如今滿日邊。"
    ]
  },
  {
    "volume": 654,
    "sequence": 33,
    "title": "長安惜春",
    "author": "羅鄴",
    "content": [
      "千門共惜放春回，半鎖樓臺半複開。公子不能留落日，南山遮莫倚高臺。殘紅似怨皇州雨，細綠猶藏畫蠟灰。",
      "畢竟思量何足歎，明年時節又還來。"
    ]
  },
  {
    "volume": 654,
    "sequence": 34,
    "title": "謝友人遺華陽巾",
    "author": "羅鄴",
    "content": [
      "剪露裁煙勝角冠，來從玉洞五雲端。醉宜薤葉欹斜影，穩稱菱花子細看。野客愛留籠鶴發，溪翁爭乞配漁竿。",
      "真仙首飾勞相寄，塵土翻慚戴去難。"
    ]
  },
  {
    "volume": 654,
    "sequence": 35,
    "title": "早梅",
    "author": "羅鄴",
    "content": [
      "綴雪枝條似有情，淩寒澹注笑妝成。凍香飄處宜春早，素豔開時混月明。遷客嶺頭悲嫋嫋，美人簾下妒盈盈。",
      "滿園桃李雖堪賞，要且東風晚始生。"
    ]
  },
  {
    "volume": 654,
    "sequence": 36,
    "title": "留題張逸人草堂",
    "author": "羅鄴",
    "content": [
      "長懸青紫與芳枝，塵路無因免別離。馬上多於在家日，尊前堪惜少年時。關河客夢還鄉後，雨雪山程出店遲。",
      "卻羨高人此中老，軒車過盡不知誰。"
    ]
  },
  {
    "volume": 654,
    "sequence": 37,
    "title": "鐘陵崔大夫罷鎮攀隨再經匡廬寺宿",
    "author": "羅鄴",
    "content": [
      "一拋文戰學從公，兩逐旌旗宿梵宮。酒醒月移窗影畔，夜涼身在水聲中。侯門聚散真如夢，花界登臨轉悟空。",
      "明發不堪山下路，幾程愁雨又愁風。"
    ]
  },
  {
    "volume": 654,
    "sequence": 38,
    "title": "留獻彭門郭常侍",
    "author": "羅鄴",
    "content": [
      "受得彭門擁信旗，一家將謂免羈離。到來門館空歸去，羞向交親說受知。層構尚無容足地，尺波寧有躍鱗時。",
      "到頭忍恥求名是，須向青雲覓路岐。"
    ]
  },
  {
    "volume": 654,
    "sequence": 39,
    "title": "洛水",
    "author": "羅鄴",
    "content": [
      "一道潺湲濺暖莎，年年惆悵是春過。莫言行路聽如此，流入深宮悵更多。橋畔月來清見底，柳邊風緊綠生波。",
      "縱然滿眼添歸思，未把漁竿奈爾何。"
    ]
  },
  {
    "volume": 654,
    "sequence": 40,
    "title": "聞杜鵑",
    "author": "羅鄴",
    "content": [
      "花時一宿碧山前，明月東風叫杜鵑。孤館覺來聽夜半，羸僮相對亦無眠。汝身哀怨猶如此，我淚縱橫豈偶然。",
      "爭得蒼蒼知有恨，汝身成鶴我成仙。"
    ]
  },
  {
    "volume": 654,
    "sequence": 41,
    "title": "趁職單于留別闕下知己",
    "author": "羅鄴",
    "content": [
      "職忝翩翩逐建牙，笈隨征騎入胡沙。定將千里書憑雁，應看三春雪當花。年長有心終報國，時清到處便營家。",
      "逢秋不擬同張翰，為憶鱸魚卻歎嗟。"
    ]
  },
  {
    "volume": 654,
    "sequence": 42,
    "title": "落第書懷寄友人",
    "author": "羅鄴",
    "content": [
      "清世誰能便陸沈，相逢休作憶山吟。若教仙桂在平地，更有何人肯苦心。去國漢妃還似玉，亡家石氏豈無金。",
      "且安懷抱莫惆悵，瑤瑟調高尊酒深。"
    ]
  },
  {
    "volume": 654,
    "sequence": 43,
    "title": "鸚鵡詠",
    "author": "羅鄴",
    "content": [
      "玉檻瑤軒任所依，東風休憶嶺頭歸。金籠共惜好毛羽，紅觜莫教多是非。便向郤堂誇飲啄，還應禰筆發光輝。",
      "乘時得路何須貴，燕雀鸞凰各有機。"
    ]
  },
  {
    "volume": 654,
    "sequence": 44,
    "title": "題滄浪峽",
    "author": "羅鄴",
    "content": [
      "門向紅塵日日開，入門襟袖遠塵埃。暗香惹步澗花發，晚景逼簷溪鳥回。不為市朝行路近，有誰車馬看山來。",
      "可憐嚴子持竿處，雲水終年鎖綠苔。"
    ]
  },
  {
    "volume": 654,
    "sequence": 45,
    "title": "白角簟",
    "author": "羅鄴",
    "content": [
      "疊玉駢珪巧思長，露華煙魄讓清光。休搖雉尾當三伏，似展龍鱗在一床。高價不唯標越絕，冷紋疑似臥瀟湘。",
      "杜陵他日重歸去，偏稱醉眠松桂堂。"
    ]
  },
  {
    "volume": 654,
    "sequence": 46,
    "title": "秋日懷江上友人",
    "author": "羅鄴",
    "content": [
      "行子豈知煙水勞，西風獨自泛征艘。酒醒孤館秋簾卷，月滿寒江夜笛高。黃葉夢餘歸朔塞，青山家在極波濤。",
      "去年今日逢君處，雁下蘆花猿正號。"
    ]
  },
  {
    "volume": 654,
    "sequence": 47,
    "title": "題笙",
    "author": "羅鄴",
    "content": [
      "筠管參差排鳳翅，月堂淒切勝龍吟。最宜輕動纖纖玉，醉送當觀灩灩金。緱嶺獨能征妙曲，嬴台相共吹清音。",
      "好將宮征陪歌扇，莫遣新聲鄭衛侵。"
    ]
  },
  {
    "volume": 654,
    "sequence": 48,
    "title": "下第",
    "author": "羅鄴",
    "content": [
      "謾把青春酒一杯，愁襟未信酒能開。江邊依舊空歸去，帝裏還如不到來。門掩殘陽鳴鳥雀，花飛何處好池台。",
      "此時惆悵便堪老，何用人間歲月催。"
    ]
  },
  {
    "volume": 654,
    "sequence": 49,
    "title": "秋晚",
    "author": "羅鄴",
    "content": [
      "殘星殘月一聲鐘，穀際岩隈爽氣濃。不向碧台驚醉夢，但來清鏡促愁容。繁金露潔黃籠菊，獨翠煙凝遠澗松。",
      "閒步幽林與苔徑，漸移棲鳥及鳴蛩。"
    ]
  },
  {
    "volume": 654,
    "sequence": 50,
    "title": "長安春夕旅懷",
    "author": "羅鄴",
    "content": [
      "幾年棲旅寄西秦，不識花枝醉過春。短艇閑思五湖浪，羸蹄愁傍九衢塵。關河風雨迷歸夢，鐘鼓朝昏老此身。",
      "忽向太平時節過，一竿持去老遺民。"
    ]
  },
  {
    "volume": 654,
    "sequence": 51,
    "title": "洛陽春望",
    "author": "羅鄴",
    "content": [
      "洛陽春霽絕塵埃，嵩少煙嵐畫障開。草色花光惹襟袖，簫聲歌響隔樓臺。人心但覺閑多少，馬足方知倦往來。",
      "愁上中橋橋上望，碧波東去夕陽催。"
    ]
  },
  {
    "volume": 654,
    "sequence": 52,
    "title": "惜春",
    "author": "羅鄴",
    "content": [
      "燕歸巢後即離群，吟倚東風恨日曛。一別一年方見我，游來遊去不禁君。鶯花御苑看將盡，絲竹侯家亦少聞。",
      "獨坐南樓正惆悵，柳塘花絮更紛紛。"
    ]
  },
  {
    "volume": 654,
    "sequence": 53,
    "title": "冬日旅懷",
    "author": "羅鄴",
    "content": [
      "烏焰才沈桂魄生，霜階擁褐暫吟行。閑思江市白醪滿，靜憶僧窗綠綺橫。塵土自憐長失計，雲帆尤覺有歸情。",
      "幾多悵望無窮事，空畫爐灰坐到明。"
    ]
  },
  {
    "volume": 654,
    "sequence": 54,
    "title": "春夕寄友人時有與歌者南北",
    "author": "羅鄴",
    "content": [
      "芳徑春歸花半開，碧山波暖雁初回。滿樓月色還依舊，昨夜歌聲自不來。愁眼向誰零玉箸，征蹄何處駐紅埃。",
      "中宵吟罷正惆悵，從此蘭堂鎖綠苔。"
    ]
  },
  {
    "volume": 654,
    "sequence": 55,
    "title": "春夜赤水驛旅懷",
    "author": "羅鄴",
    "content": [
      "一星殘燭照離堂，失計遊心歸渺茫。不自尋思無道路，為誰辛苦競時光。九衢春色休回首，半夜溪聲正夢鄉。",
      "卻羨去年買山侶，月斜漁艇倚瀟湘。"
    ]
  },
  {
    "volume": 654,
    "sequence": 56,
    "title": "春山山館旅懷",
    "author": "羅鄴",
    "content": [
      "山館吟餘山月斜，東風搖曳拂窗華。豈知驅馬無閑日，長在他人後到家。孤劍向誰開壯節，流年催我自堪嗟。",
      "燈前結束又前去，曉出石林啼亂鴉。"
    ]
  },
  {
    "volume": 654,
    "sequence": 57,
    "title": "秋夕旅懷",
    "author": "羅鄴",
    "content": [
      "階前月色與蛩聲，階上愁人坐複行。秦穀入霜空有夢，越山無計可歸耕。窮途若遣長堪慟，華髮無因肯晚生。",
      "不似扁舟釣魚者，免將心事算浮榮。"
    ]
  },
  {
    "volume": 654,
    "sequence": 58,
    "title": "春過白遙嶺",
    "author": "羅鄴",
    "content": [
      "鳥道穿雲望峽遙，羸蹄經宿在岧嶢。到來山下春將半，上得林端雪未消。返駕王尊何足歎，哭途阮籍謾無聊。",
      "未知遇此悽惶者，泣向東風鬢欲凋。"
    ]
  },
  {
    "volume": 654,
    "sequence": 59,
    "title": "別夜",
    "author": "羅鄴",
    "content": [
      "秋入江天河漢清，迢迢鐘漏出孤城。金波千里別來夜，玉箸兩行流到明。若在人間須有恨，除非禪伴始無情。",
      "人間誰有□□□，聚散自然惆悵生。"
    ]
  },
  {
    "volume": 654,
    "sequence": 60,
    "title": "費拾遺書堂",
    "author": "羅鄴",
    "content": [
      "滿袖歸來天桂香，紫泥重降舊書堂。自憐葦帶同巢許，不駕蒲輪佐禹湯。怪石盡含千古秀，奇花多吐四時芳。",
      "何人更肯追高躅，唯有樵童戲蘚床。"
    ]
  },
  {
    "volume": 654,
    "sequence": 61,
    "title": "溪上春望",
    "author": "羅鄴",
    "content": [
      "無端溪上看蘭橈，又是東風斷柳條。雙鬢多於愁裏鑷，四時須向酬中銷。行人駿馬嘶香陌，獨我殘陽倚野橋。",
      "吟水詠山心未已，可能終不勝漁樵。"
    ]
  },
  {
    "volume": 654,
    "sequence": 62,
    "title": "獻池州庾員外",
    "author": "羅鄴",
    "content": [
      "曾降瑤緘薦姓名，攀雲幾合到蓬瀛。須存彭壽千年在，終見茅公九轉成。鯤海已知勞鶴使，螢窗不那夢霓旌。",
      "琪花玉蔓應相笑，未得歌吟從酒行。"
    ]
  },
  {
    "volume": 654,
    "sequence": 63,
    "title": "春風",
    "author": "羅鄴",
    "content": [
      "每歲東來助發生，舞空悠颺遍寰瀛。暗添芳草池塘色，遠遞高樓簫管聲。簾透驪宮偏帶恨，花催上苑剩多情。",
      "如何一瑞車書日，吹取青雲道路平。"
    ]
  },
  {
    "volume": 654,
    "sequence": 64,
    "title": "冬日寄獻庾員外",
    "author": "羅鄴",
    "content": [
      "曾謁仙宮最上仙，西風許醉桂花前。爭歡酒蟻浮金爵，從聽歌塵撲翠蟬。秋霽捲簾凝錦席，夜闌吹笛稱江天。",
      "卻思紫陌觥籌地，兔缺烏沈欲半年。"
    ]
  },
  {
    "volume": 654,
    "sequence": 65,
    "title": "釣翁",
    "author": "羅鄴",
    "content": [
      "來往煙波非定居，生涯蓑褐外無餘。閑垂兩鬢任如鶴，只系一竿時得魚。月浦扣船歌皎潔，雨蓬隈岸臥蕭疏。",
      "行人誤話金張貴，笑指北邙丘與墟。"
    ]
  },
  {
    "volume": 654,
    "sequence": 66,
    "title": "聞友人入越幕因以詩贈",
    "author": "羅鄴",
    "content": [
      "稽嶺春生酒凍銷，煙鬟紅袖恃嬌饒。岸邊叢雪晴香老，波上長虹晚影遙。正哭阮途歸未得，更聞江筆赴嘉招。",
      "人間榮瘁真堪恨，坐想征軒鬢欲凋。"
    ]
  },
  {
    "volume": 654,
    "sequence": 67,
    "title": "東歸",
    "author": "羅鄴",
    "content": [
      "日日唯憂行役遲，東歸可是有家歸。都緣桂玉無門住，不算山川去路危。秦樹夢愁黃鳥囀，吳江釣憶錦鱗肥。",
      "桃夭李豔清明近，惆悵當年意盡違。"
    ]
  },
  {
    "volume": 654,
    "sequence": 68,
    "title": "入關",
    "author": "羅鄴",
    "content": [
      "古道槐花滿樹開，入關時節一蟬催。出門唯恐不先到，當路有誰長待來。似箭年光還可惜，如蓬生計更堪哀。",
      "故園若有漁舟在，應掛雲帆早個回。"
    ]
  },
  {
    "volume": 654,
    "sequence": 69,
    "title": "覽陳丕卷",
    "author": "羅鄴",
    "content": [
      "雪宮詞客燕宮遊，一軸煙花象外搜。謾把蜀紋當晝展，徒誇湘碧帶春流。吟時致我寒侵骨，得處疑君白盡頭。",
      "從北南歸明月夜，嶺猿灘鳥更悠悠。"
    ]
  },
  {
    "volume": 654,
    "sequence": 70,
    "title": "巴南旅舍言懷",
    "author": "羅鄴",
    "content": [
      "萬浪千岩首未回，無憀相倚上高臺。家山如畫不歸去，客舍似仇誰遣來。紅淚罷窺連曉燭，碧波休引向春杯。",
      "後時若有青雲望，何事偏教羽翼摧。"
    ]
  },
  {
    "volume": 654,
    "sequence": 71,
    "title": "登淩歊台",
    "author": "羅鄴",
    "content": [
      "高臺今日竟長閑，因想興亡自慘顏。四海已歸新雨露，六朝空認舊江山。槎翹獨鳥沙汀畔，風遞連牆雪浪間。",
      "好是輪蹄來往便，誰人不向此躋攀。"
    ]
  },
  {
    "volume": 654,
    "sequence": 72,
    "title": "僕射陂晚望",
    "author": "羅鄴",
    "content": [
      "離人到此倍堪傷，陂水蘆花似故鄉。身事未知何日了，馬蹄唯覺到秋忙。田園牢落東歸晚，道路辛勤北去長。",
      "卻羨無愁是沙鳥，雙雙相趁下斜陽。"
    ]
  },
  {
    "volume": 654,
    "sequence": 73,
    "title": "芳草",
    "author": "羅鄴",
    "content": [
      "廢苑牆南殘雨中，似袍顏色正蒙茸。微香暗惹遊人步，遠綠才分鬥雉蹤。三楚渡頭長恨見，五侯門外卻難逢。",
      "年年縱有春風便，馬跡車輪一萬重。"
    ]
  },
  {
    "volume": 654,
    "sequence": 74,
    "title": "秋日留題蔣亭",
    "author": "羅鄴",
    "content": [
      "西風才起一蟬鳴，便算關河馬上程。碧浪鷁舟從此別，丹霄鵠箭忍無成。二年芳思隨雲雨，幾日離歌戀旆旌。",
      "回首橫塘更東望，露荷煙菊倍傷情。"
    ]
  },
  {
    "volume": 654,
    "sequence": 75,
    "title": "早發",
    "author": "羅鄴",
    "content": [
      "一點燈殘魯酒醒，已攜孤劍事離程。愁看飛雪聞雞唱，獨向長空背雁行。白草近關微有路，濁河連底凍無聲。",
      "此中來往本迢遞，況是驅羸客塞城。"
    ]
  },
  {
    "volume": 654,
    "sequence": 76,
    "title": "雁二首",
    "author": "羅鄴",
    "content": [
      "暮天新雁起汀洲，紅蓼花開水國愁。",
      "想得故園今夜月，幾人相憶在江樓。",
      "早背胡霜過戍樓，又隨寒日下汀洲。",
      "江南江北多離別，忍報年年兩地愁。"
    ]
  },
  {
    "volume": 654,
    "sequence": 77,
    "title": "螢二首",
    "author": "羅鄴",
    "content": [
      "水殿清風玉戶開，飛光千點去還來。",
      "無風無月長門夜，偏到階前點綠苔。",
      "裴回無燭冷無煙，秋徑莎庭入夜天。",
      "休向書窗來照字，近來紅蠟滿歌筵。"
    ]
  },
  {
    "volume": 654,
    "sequence": 78,
    "title": "看花",
    "author": "羅鄴",
    "content": [
      "花開只恐看來遲，及到愁如未看時。",
      "家在楚鄉身在蜀，一年春色負歸期。"
    ]
  },
  {
    "volume": 654,
    "sequence": 79,
    "title": "柳絮",
    "author": "羅鄴",
    "content": [
      "處處東風撲晚陽，輕輕醉粉落無香。",
      "就中堪恨隋堤上，曾惹龍舟舞鳳凰。"
    ]
  },
  {
    "volume": 654,
    "sequence": 80,
    "title": "雲",
    "author": "羅鄴",
    "content": [
      "紛紛靄靄遍江湖，得路為霖豈合無。",
      "莫使悠颺只如此，帝鄉還更暖蒼梧。"
    ]
  },
  {
    "volume": 654,
    "sequence": 81,
    "title": "芳草",
    "author": "羅鄴",
    "content": [
      "曲江岸上天街裏，兩地縱生車馬多。",
      "不似萋萋南浦見，晚來煙雨半相和。"
    ]
  },
  {
    "volume": 654,
    "sequence": 82,
    "title": "出都門",
    "author": "羅鄴",
    "content": [
      "青門春色一花開，長到花時把酒杯。",
      "自覺無家似潮水，不知歸處去還來。"
    ]
  },
  {
    "volume": 654,
    "sequence": 83,
    "title": "宮中二首",
    "author": "羅鄴",
    "content": [
      "芳草長含玉輦塵，君王游幸此中頻。",
      "今朝別有承恩處，鸚鵡飛來說似人。",
      "雖然自小屬梨園，不識先皇玉殿門。",
      "還是當時歌舞曲，今來何處最承恩。"
    ]
  },
  {
    "volume": 654,
    "sequence": 84,
    "title": "河湟",
    "author": "羅鄴",
    "content": [
      "河湟何計絕烽煙，免使征人更戍邊。",
      "盡放農桑無一事，遣教知有太平年。"
    ]
  },
  {
    "volume": 654,
    "sequence": 85,
    "title": "聞子規",
    "author": "羅鄴",
    "content": [
      "蜀魄千年尚怨誰，聲聲啼血向花枝。",
      "滿山明月東風夜，正是愁人不寐時。"
    ]
  },
  {
    "volume": 654,
    "sequence": 86,
    "title": "望仙",
    "author": "羅鄴",
    "content": [
      "千金壘土望三山，雲鶴無蹤羽衛還。",
      "若說神仙求便得，茂陵何事在人間。"
    ]
  },
  {
    "volume": 654,
    "sequence": 87,
    "title": "放鷓鴣",
    "author": "羅鄴",
    "content": [
      "好傍青山與碧溪，刺桐毛竹待雙棲。",
      "花時遷客傷離別，莫向相思樹上啼。"
    ]
  },
  {
    "volume": 654,
    "sequence": 88,
    "title": "驪山",
    "author": "羅鄴",
    "content": [
      "風搖岩桂露聞香，白鹿驚時出繞牆。",
      "不向驪山鎖宮殿，可知仙去是明皇。"
    ]
  },
  {
    "volume": 654,
    "sequence": 89,
    "title": "梅花",
    "author": "羅鄴",
    "content": [
      "繁如瑞雪壓枝開，越嶺吳溪免用栽。",
      "卻是五侯家未識，春風不放過江來。"
    ]
  },
  {
    "volume": 654,
    "sequence": 90,
    "title": "雞冠花",
    "author": "羅鄴",
    "content": [
      "一枝穠豔對秋光，露滴風搖倚砌傍。",
      "曉景乍看何處似，謝家新染紫羅裳。"
    ]
  },
  {
    "volume": 654,
    "sequence": 91,
    "title": "汴河",
    "author": "羅鄴",
    "content": [
      "煬帝開河鬼亦悲，生民不獨力空疲。",
      "至今嗚咽東流水，似向清平怨昔時。"
    ]
  },
  {
    "volume": 654,
    "sequence": 92,
    "title": "渡江有感",
    "author": "羅鄴",
    "content": [
      "岸落殘紅錦雉飛，渡江船上夕陽微。",
      "一枝猶負平生意，歸去何曾勝不歸。"
    ]
  },
  {
    "volume": 654,
    "sequence": 93,
    "title": "題終南山僧堂",
    "author": "羅鄴",
    "content": [
      "九衢終日見南山，名利何人肯掩關。",
      "唯有吾師達真理，坐看霜樹老雲間。"
    ]
  },
  {
    "volume": 654,
    "sequence": 94,
    "title": "大散嶺",
    "author": "羅鄴",
    "content": [
      "過往長逢日色稀，雪花如掌撲行衣。",
      "嶺頭卻望人來處，特地身疑是鳥飛。"
    ]
  },
  {
    "volume": 654,
    "sequence": 95,
    "title": "嘉陵江",
    "author": "羅鄴",
    "content": [
      "嘉陵南岸雨初收，江似秋嵐不煞流。",
      "此地終朝有行客，無人一為棹扁舟。"
    ]
  },
  {
    "volume": 654,
    "sequence": 96,
    "title": "早行",
    "author": "羅鄴",
    "content": [
      "雨灑江聲風又吹，扁舟正與睡相宜。",
      "無端戍鼓催前去，別卻青山向曉時。"
    ]
  },
  {
    "volume": 654,
    "sequence": 97,
    "title": "黃河曉渡",
    "author": "羅鄴",
    "content": [
      "大河平野正窮秋，羸馬羸僮古渡頭。",
      "昨夜蓮花峰下月，隔簾相伴到明愁。"
    ]
  },
  {
    "volume": 654,
    "sequence": 98,
    "title": "溫泉",
    "author": "羅鄴",
    "content": [
      "一條春水漱莓苔，幾繞玄宗浴殿回。",
      "此水貴妃曾照影，不堪流入舊宮來。"
    ]
  },
  {
    "volume": 654,
    "sequence": 99,
    "title": "秋怨",
    "author": "羅鄴",
    "content": [
      "夢斷南窗啼曉烏，新霜昨夜下庭梧。",
      "不知簾外如珪月，還照邊城到曉無。"
    ]
  },
  {
    "volume": 654,
    "sequence": 100,
    "title": "歎別",
    "author": "羅鄴",
    "content": [
      "北來南去幾時休，人在光陰似箭流。",
      "直待江山盡無路，始因拋得別離愁。"
    ]
  },
  {
    "volume": 654,
    "sequence": 101,
    "title": "送春",
    "author": "羅鄴",
    "content": [
      "欲別東風剩黯然，亦知春去有明年。",
      "世間爭那人先老，更對殘花一醉眠。"
    ]
  },
  {
    "volume": 654,
    "sequence": 102,
    "title": "蠟燭",
    "author": "羅鄴",
    "content": [
      "暖香紅焰一時燃，緹幕初垂月落天。",
      "堪恨蘭堂別離夜，如珠似淚滴樽前。"
    ]
  },
  {
    "volume": 654,
    "sequence": 103,
    "title": "陳宮",
    "author": "羅鄴",
    "content": [
      "白玉尊前紫桂香，迎春閣上燕雙雙。",
      "陳王半醉貴妃舞，不覺隋兵夜渡江。"
    ]
  },
  {
    "volume": 654,
    "sequence": 104,
    "title": "水簾",
    "author": "羅鄴",
    "content": [
      "萬點飛泉下白雲，似簾懸處望疑真。",
      "若將此水為霖雨，更勝長垂隔路塵。"
    ]
  },
  {
    "volume": 654,
    "sequence": 105,
    "title": "賞春",
    "author": "羅鄴",
    "content": [
      "芳草和煙暖更青，閑門要路一時生。",
      "年年點檢人間事，唯有春風不世情。"
    ]
  },
  {
    "volume": 654,
    "sequence": 106,
    "title": "歎平泉",
    "author": "羅鄴",
    "content": [
      "生前幾到此亭台，尋歎投荒去不回。",
      "若遣春風會人意，花枝盡合向南開。"
    ]
  },
  {
    "volume": 654,
    "sequence": 107,
    "title": "長安春雨",
    "author": "羅鄴",
    "content": [
      "兼風颯颯灑皇州，能滯輕寒阻勝遊。",
      "半夜五侯池館裏，美人驚起為花愁。"
    ]
  },
  {
    "volume": 654,
    "sequence": 108,
    "title": "駕蜀回",
    "author": "羅鄴",
    "content": [
      "上皇西幸卻歸秦，花木依然滿禁春。",
      "唯有貴妃歌舞地，月明空殿鎖香塵。"
    ]
  },
  {
    "volume": 654,
    "sequence": 109,
    "title": "吳王古宮井二首",
    "author": "羅鄴",
    "content": [
      "古宮荒井曾平後，見說耕人又鑿開。",
      "拾得玉釵鐫敕字，當時恩澤賜誰來。",
      "含青薜荔隨金甃，碧砌磷磷生綠苔。",
      "莫言數尺無波水，曾與如花並照來。"
    ]
  },
  {
    "volume": 654,
    "sequence": 110,
    "title": "江帆",
    "author": "羅鄴",
    "content": [
      "別離不獨恨蹄輪，渡口風帆發更頻。",
      "何處青樓方憑檻，半江斜日認歸人。"
    ]
  },
  {
    "volume": 654,
    "sequence": 111,
    "title": "為人感贈",
    "author": "羅鄴",
    "content": [
      "歌舞從來最得名，如今老寄洛陽城。",
      "當時醉送龍驤曲，留與誰家唱月明。"
    ]
  },
  {
    "volume": 654,
    "sequence": 112,
    "title": "春江恨別",
    "author": "羅鄴",
    "content": [
      "望斷長川一葉舟，可堪歸路更沿流。",
      "重來別處無人見，芳草斜陽滿渡頭。"
    ]
  },
  {
    "volume": 654,
    "sequence": 113,
    "title": "歎流水二首",
    "author": "羅鄴",
    "content": [
      "人間莫謾惜花落，花落明年依舊開。",
      "卻最堪悲是流水，便同人事去無回。",
      "龍躍虯蟠旋作潭，繞紅濺綠下東南。",
      "春風散入侯家去，漱齒花前酒半酣。"
    ]
  },
  {
    "volume": 654,
    "sequence": 114,
    "title": "落第東歸",
    "author": "羅鄴",
    "content": [
      "年年春色獨懷羞，強向東歸懶舉頭。",
      "莫道還家便容易，人間多少事堪愁。"
    ]
  },
  {
    "volume": 654,
    "sequence": 115,
    "title": "鏡",
    "author": "羅鄴",
    "content": [
      "昔歲相知別有情，幾回磨拭始將行。",
      "如今老去愁無限，抱向閑窗卻怕明。"
    ]
  },
  {
    "volume": 654,
    "sequence": 116,
    "title": "南行",
    "author": "羅鄴",
    "content": [
      "臘晴江暖鸊鵜飛，梅雪香黏越女衣。",
      "魚市酒村相識遍，短船歌月醉方歸。"
    ]
  },
  {
    "volume": 654,
    "sequence": 117,
    "title": "公子行",
    "author": "羅鄴",
    "content": [
      "金鞍玉勒照花明，過後春風特地生。",
      "半醉五侯門裏出，月高猶在禁街行。"
    ]
  },
  {
    "volume": 654,
    "sequence": 118,
    "title": "春日偶題城南韋曲",
    "author": "羅鄴",
    "content": [
      "韋曲城南錦繡堆，千金不惜買花栽。",
      "誰知豪貴多羈束，落盡春紅不見來。"
    ]
  },
  {
    "volume": 654,
    "sequence": 119,
    "title": "上東川顧尚書",
    "author": "羅鄴",
    "content": [
      "輕財重義真公子，長策沈機繼武侯。",
      "龍節坐持兵十萬，可憐三蜀盡無憂。"
    ]
  },
  {
    "volume": 654,
    "sequence": 120,
    "title": "過王浚墓",
    "author": "羅鄴",
    "content": [
      "埋骨千年近路塵，路傍碑號晉將軍。",
      "當時若使無功業，早個耕桑到此墳。"
    ]
  },
  {
    "volume": 654,
    "sequence": 121,
    "title": "灞上感別",
    "author": "羅鄴",
    "content": [
      "灞水何人不別離，無家南北倚空悲。",
      "十年此路花時節，立馬沾襟酒一卮。"
    ]
  },
  {
    "volume": 654,
    "sequence": 122,
    "title": "春日與友人話別",
    "author": "羅鄴",
    "content": [
      "酌坐對芳草，東風吹旅衣。最嫌驅馬倦，自未有山歸。",
      "華髮將時逼，青雲計又非。離襟一沾灑，回首正殘暉。"
    ]
  },
  {
    "volume": 654,
    "sequence": 123,
    "title": "竹",
    "author": "羅鄴",
    "content": [
      "翠葉才分細細枝，清陰猶未上階墀。蕙蘭雖許相依日，桃李還應笑後時。抱節不為霜霰改，成林終與鳳凰期。",
      "渭濱若更征賢相，好作漁竿系釣絲。"
    ]
  },
  {
    "volume": 654,
    "sequence": 124,
    "title": "邊將",
    "author": "羅鄴",
    "content": [
      "馬上乘秋欲建勳，飛狐夜鬥出師頻。若無紫塞煙塵事，誰識青樓歌舞人。戰骨沙中金鏃在，賀筵花畔玉盤新。",
      "由來邊卒皆如此，只是君門合殺身。"
    ]
  },
  {
    "volume": 654,
    "sequence": 125,
    "title": "巴南旅泊",
    "author": "羅鄴",
    "content": [
      "巴山慘別魂，巴水徹荊門。此地若重到，居人誰複存。",
      "落帆紅葉渡，駐馬白雲村。卻羨南飛雁，年年到故園。"
    ]
  },
  {
    "volume": 654,
    "sequence": 126,
    "title": "河上逢友人",
    "author": "羅鄴",
    "content": [
      "知君意不淺，立馬問生涯。薄業無歸地，他鄉便是家。",
      "宵吟憐桂魄，朝起怯菱花。語盡黃河上，西風日又斜。"
    ]
  },
  {
    "volume": 654,
    "sequence": 127,
    "title": "偶題離亭",
    "author": "羅鄴",
    "content": [
      "萬般名利不關身，況待山平海變塵。五月波濤爭下峽，滿堂金玉為何人。謾誇浮世青雲貴，未盡離杯白髮新。",
      "誰似雨蓬蓬底客，渚花汀鳥自相親。"
    ]
  },
  {
    "volume": 654,
    "sequence": 128,
    "title": "夏晚望嵩亭有懷",
    "author": "羅鄴",
    "content": [
      "正憐雲水與心違，湖上亭高對翠微。盡日不妨憑檻望，終年未必有家歸。青蟬漸傍幽叢噪，白鳥時穿返照飛。",
      "此地又愁無計住，一竿何處是因依。"
    ]
  },
  {
    "volume": 654,
    "sequence": 129,
    "title": "途中寄友人",
    "author": "羅鄴",
    "content": [
      "秋庭悵望別君初，折柳分襟十載餘。相見或因中夜夢，寄來多是來年書。攜樽座外花空老，垂釣江頭柳漸疏。",
      "裁得詩憑千里雁，吟來寧不憶吾廬。"
    ]
  },
  {
    "volume": 654,
    "sequence": 130,
    "title": "傷侯第",
    "author": "羅鄴",
    "content": [
      "世間榮辱半相和，昨日權門今雀羅。萬古明君方納諫，九江遷客更應多。碧池草熟人偷釣，畫戟春閑鶯亂過。",
      "幾許樂僮無主後，不離鄰巷教笙歌。"
    ]
  },
  {
    "volume": 654,
    "sequence": 131,
    "title": "春日過壽安山館",
    "author": "羅鄴",
    "content": [
      "舊國多將泉石親，西遊愛此拂行塵。簾開山色離亭午，步入松香別島春。誰肯暫安耕釣地，相逢謾歎路岐身。",
      "歸期不及桃花水，江上何曾鱠雪鱗。"
    ]
  },
  {
    "volume": 654,
    "sequence": 132,
    "title": "吳門再逢方幹處士",
    "author": "羅鄴",
    "content": [
      "天上高名世上身，垂綸何不駕蒲輪。一朝卿相俱前席，千古篇章冠後人。稽嶺不歸空掛夢，吳宮相值欲沾巾。",
      "吾王若致升平化，可獨成周只渭濱。"
    ]
  },
  {
    "volume": 654,
    "sequence": 133,
    "title": "蟬",
    "author": "羅鄴",
    "content": [
      "才入新秋百感生，就中蟬噪最堪驚。能催時節凋雙鬢，愁到江山聽一聲。不傍管弦拘醉態，偏依楊柳撓離情。",
      "故園聞處猶惆悵，況是經年萬里行。"
    ]
  },
  {
    "volume": 654,
    "sequence": 134,
    "title": "秋日留別義初上人",
    "author": "羅鄴",
    "content": [
      "塞寺窮秋別遠師，西風一雁倍傷悲。每嗟塵世長多事，重到禪齋是幾時。霜嶺自添紅葉恨，月溪休和碧雲詞。",
      "關河回首便千里，飛錫南歸詎可知。"
    ]
  },
  {
    "volume": 654,
    "sequence": 135,
    "title": "夏日宿靈岩寺宗公院",
    "author": "羅鄴",
    "content": [
      "寺入千岩石路長，孤吟一宿遠公房。臥聽半夜杉壇雨，轉覺中峰枕簟涼。花界已無悲喜念，塵襟自足是非妨。",
      "他年縱使重來此，息得心猿鬢已霜。"
    ]
  },
  {
    "volume": 654,
    "sequence": 136,
    "title": "冬日廟中書事呈棲白上人",
    "author": "羅鄴",
    "content": [
      "日高荒廟掩雙扉，杉徑無人鳥雀悲。昨日江潮起歸思，滿窗風雨覺來時。何堪身計長如此，閑盡爐灰卻是疑。",
      "賴有碧雲吟句客，禪餘相訪說新詩。"
    ]
  },
  {
    "volume": 654,
    "sequence": 137,
    "title": "夏日題遠公北閣",
    "author": "羅鄴",
    "content": [
      "危閣壓山岡，晴空疑鳥行。勝搜花界盡，響益梵音長。",
      "有月堪先到，無風亦自涼。人煙紛繞繞，諸樹共蒼蒼。",
      "榻戀高樓語，甌憐晝茗香。此身閑未得，驅馬入殘陽。"
    ]
  },
  {
    "volume": 654,
    "sequence": 138,
    "title": "秋蝶二首",
    "author": "羅鄴",
    "content": [
      "秦樓花發時，秦女笑相隨。及到秋風日，飛來欲問誰。",
      "似厭棲寒菊，翩翩占晚陽。愁人如見此，應下淚千行。"
    ]
  },
  {
    "volume": 654,
    "sequence": 139,
    "title": "秋別",
    "author": "羅鄴",
    "content": [
      "別路垂楊柳，秋風淒管弦。青樓君去後，明月為誰圓。"
    ]
  },
  {
    "volume": 654,
    "sequence": 140,
    "title": "共友人看花",
    "author": "羅鄴",
    "content": [
      "愁將萬里身，來伴看花人。何事獨惆悵，故園還又春。"
    ]
  },
  {
    "volume": 654,
    "sequence": 141,
    "title": "行次",
    "author": "羅鄴",
    "content": [
      "終日長程複短程，一山行盡一山青。",
      "路傍君子莫相笑，天上由來有客星。"
    ]
  },
  {
    "volume": 654,
    "sequence": 142,
    "title": "鳳州北樓",
    "author": "羅鄴",
    "content": [
      "城上層樓北望時，閑雲遠水自相宜。",
      "人人盡道堪圖畫，枉遣山翁醉習池。"
    ]
  },
  {
    "volume": 654,
    "sequence": 143,
    "title": "贈僧",
    "author": "羅鄴",
    "content": [
      "繁華舉世皆如夢，今古何人肯暫閑。",
      "唯有東林學禪客，白頭閑坐對青山。"
    ]
  }
]