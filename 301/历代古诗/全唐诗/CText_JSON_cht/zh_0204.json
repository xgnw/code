[
  {
    "volume": 204,
    "sequence": 1,
    "title": "時興",
    "author": "楊賁",
    "content": [
      "貴人昔未貴，咸願顧寒微。及自登樞要，何曾問布衣。",
      "平明登紫閣，日晏下彤闈。擾擾路傍子，無勞歌是非。"
    ]
  },
  {
    "volume": 204,
    "sequence": 2,
    "title": "詠石季倫",
    "author": "李清",
    "content": [
      "金谷繁華石季倫，只能謀富不謀身。",
      "當時縱與綠珠去，猶有無窮歌舞人。"
    ]
  },
  {
    "volume": 204,
    "sequence": 3,
    "title": "鶴警露",
    "author": "陳季",
    "content": [
      "南國商飆動，東皋野鶴鳴。溪松寒暫宿，露草滴還驚。",
      "欲有高飛意，空聞召侶情。風間傳藻質，月下引清聲。",
      "未假摶扶勢，焉知羽翼輕。吾君開太液，願得應皇明。"
    ]
  },
  {
    "volume": 204,
    "sequence": 4,
    "title": "湘靈鼓瑟",
    "author": "陳季",
    "content": [
      "神女泛瑤瑟，古祠嚴野亭。楚雲來泱漭，湘水助清泠。",
      "妙指微幽契，繁聲入杳冥。一彈新月白，數曲暮山青。",
      "調苦荊人怨，時遙帝子靈。遺音如可賞，試奏為君聽。"
    ]
  },
  {
    "volume": 204,
    "sequence": 5,
    "title": "湘靈鼓瑟",
    "author": "王邕",
    "content": [
      "寶瑟和琴韻，靈妃應樂章。依稀聞促柱，仿佛夢新妝。",
      "波外聲初發，風前曲正長。淒清和萬籟，斷續繞三湘。",
      "轉覺雲山迥，空懷杜若芳。誠能傳此意，雅奏在宮商。"
    ]
  },
  {
    "volume": 204,
    "sequence": 6,
    "title": "嵩山望幸",
    "author": "王邕",
    "content": [
      "峻極位何崇，方知造化功。降靈逢聖主，望幸表維嵩。",
      "隱映連青壁，嵯峨向碧空。象車因葉瑞，龍駕願升中。",
      "萬歲聲長在，千岩氣轉雄。東都歌盛事，西笑佇皇風。"
    ]
  },
  {
    "volume": 204,
    "sequence": 7,
    "title": "湘靈鼓瑟",
    "author": "莊若訥",
    "content": [
      "帝子鳴金瑟，餘聲自抑揚。悲風絲上斷，流水曲中長。",
      "出沒遊魚聽，逶迤彩鳳翔。微音時扣征，雅韻乍含商。",
      "神理誠難測，幽情詎可量。至今聞古調，應恨滯三湘。"
    ]
  },
  {
    "volume": 204,
    "sequence": 8,
    "title": "湘靈鼓瑟",
    "author": "魏璀",
    "content": [
      "瑤瑟多哀怨，朱弦且莫聽。扁舟三楚客，叢竹二妃靈。",
      "淅瀝聞餘響，依稀欲辨形。柱間寒水碧，曲裏暮山青。",
      "良馬悲銜草，遊魚思繞萍。知音若相遇，終不滯南溟。"
    ]
  },
  {
    "volume": 204,
    "sequence": 9,
    "title": "懷素上人草書歌",
    "author": "王zr",
    "content": [
      "衡陽雙峽插天峻，青壁巉巉萬餘仞。此中靈秀眾所知，草書獨有懷素奇。懷素身長五尺四，嚼湯誦咒籲可畏。",
      "銅瓶錫杖倚閒庭，斑管秋毫多逸意。或粉壁，或彩箋，蒲葵絹素何相鮮。忽作風馳如電掣，更點飛花兼散雪。",
      "寒猿飲水撼枯藤，壯士拔山伸勁鐵。",
      "君不見張芝昔日稱獨賢，君不見近日張旭為老顛。",
      "二公絕藝人所惜，懷素傳之得真跡。崢嶸蹙出海上山，突兀狀成湖畔石。一縱又一橫，一欹又一傾。",
      "臨江不羨飛帆勢，下筆長為驟雨聲。我牧此州喜相識，又見草書多慧力。懷素懷素不可得，開卷臨池轉相憶。"
    ]
  },
  {
    "volume": 204,
    "sequence": 10,
    "title": "懷素上人草書歌",
    "author": "竇冀",
    "content": [
      "狂僧揮翰狂且逸，獨任天機摧格律。龍虎慚因點畫生，雷霆卻避鋒芒疾。魚箋絹素豈不貴，只嫌局促兒童戲。",
      "粉壁長廊數十間，興來小豁胸襟氣。長幼集，賢豪至，枕糟藉麹猶半醉。忽然絕叫三五聲，滿壁縱橫千萬字。",
      "吳興張老爾莫顛，葉縣公孫我何謂。如熊如羆不足比，如虺如蛇不足擬。涵物為動鬼神泣，狂風入林花亂起。",
      "殊形怪狀不易說，就中驚燥尤枯絕。邊風殺氣同慘烈，崩槎臥木爭摧折。塞草遙飛大漠霜，胡天亂下陰山雪。",
      "偏看能事轉新奇，郡守王公同賦詩。枯藤勁鐵愧三舍，驟雨寒猿驚一時。此生絕藝人莫測，假此常為護持力。",
      "連城之璧不可量，五百年知草聖當。"
    ]
  },
  {
    "volume": 204,
    "sequence": 11,
    "title": "懷素上人草書歌",
    "author": "魯收",
    "content": [
      "吾觀文士多利用，筆精墨妙誠堪重。身上藝能無不通，就中草聖最天縱。有時興酣發神機，抽毫點墨縱橫揮。",
      "風聲吼烈隨手起，龍蛇迸落空壁飛。連拂數行勢不絕，藤懸查蹙生奇節。劃然放縱驚雲濤，或時頓挫縈毫髮。",
      "自言轉腕無所拘，大笑羲之用陣圖。狂來紙盡勢不盡，投筆抗聲連叫呼。信知鬼神助此道，墨池未盡書已好。",
      "行路談君口不容，滿堂觀者空絕倒。所恨時人多笑聲，唯知賤實翻貴名。觀爾向來三五字，顛奇何謝張先生。"
    ]
  },
  {
    "volume": 204,
    "sequence": 12,
    "title": "懷素上人草書歌",
    "author": "朱逵",
    "content": [
      "幾年出家通宿命，一朝卻憶臨池聖。轉腕摧鋒增崛崎，秋毫繭紙常相隨。衡陽客舍來相訪，連飲百杯神轉王。",
      "忽聞風裏度飛泉，紙落紛紛如跕鳶。形容脫略真如助，心思周遊在何處。筆下惟看激電流，字成隻畏盤龍去。",
      "怪狀崩騰若轉蓬，飛絲曆亂如回風。長松老死倚雲壁，蹙浪相翻驚海鴻。於今年少尚如此，曆睹遠代無倫比。",
      "妙絕當動鬼神泣，崔蔡幽魂更心死。"
    ]
  },
  {
    "volume": 204,
    "sequence": 13,
    "title": "題懷素上人草書",
    "author": "許瑤",
    "content": [
      "志在新奇無定則，古瘦漓纚半無墨。",
      "醉來信手兩三行，醒後卻書書不得。"
    ]
  }
]