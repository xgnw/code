[
  {
    "volume": 207,
    "sequence": 1,
    "title": "和袁郎中破賊後經剡縣山水上太尉",
    "author": "李嘉佑",
    "content": [
      "受律仙郎貴，長驅下會稽。鳴笳山月曉，搖旆野雲低。",
      "翦寇人皆賀，回軍馬自嘶。地閑春草綠，城靜夜烏啼。",
      "破竹清閩嶺，看花入剡溪。元戎催獻捷，莫道事攀躋。"
    ]
  },
  {
    "volume": 207,
    "sequence": 2,
    "title": "送評事十九叔入秦",
    "author": "李嘉佑",
    "content": [
      "白露沾蕙草，王孫轉憶歸。蔡州新戰罷，郢路去人稀。",
      "謁帝不辭遠，懷親空有違。孤舟看落葉，平楚逐斜暉。",
      "北闕見端冕，南台當繡衣。唯餘播遷客，只伴鷓鴣飛。"
    ]
  },
  {
    "volume": 207,
    "sequence": 3,
    "title": "贈王八衢",
    "author": "李嘉佑",
    "content": [
      "丹地偏相逐，清江若有期。腰金才子貴，剖竹老人遲。",
      "桂楫閑迎客，茶甌對說詩。渚田分邑裏，山桂樹罘罳。",
      "心靜無華髮，人和似古時。別君遠山去，幽獨更應悲。"
    ]
  },
  {
    "volume": 207,
    "sequence": 4,
    "title": "入睦州分水路憶劉長卿",
    "author": "李嘉佑",
    "content": [
      "北闕忤明主，南方隨白雲。沿洄灘草色，應接海鷗群。",
      "建德潮已盡，新安江又分。回看嚴子瀨，朗詠謝安文。",
      "雨過暮山碧，猿吟秋日曛。吳洲不可到，刷鬢為思君。"
    ]
  },
  {
    "volume": 207,
    "sequence": 5,
    "title": "奉和杜相公長興新宅即事呈元相公",
    "author": "李嘉佑",
    "content": [
      "意有空門樂，居無甲第奢。經過容法侶，雕飾讓侯家。",
      "隱樹重簷肅，開園一徑斜。據梧聽好鳥，行藥寄名花。",
      "夢蝶留清簟，垂貂坐絳紗。當山不掩戶，映日自傾茶。",
      "雅望歸安石，深知在叔牙。還成吉甫頌，贈答比瑤華。"
    ]
  },
  {
    "volume": 207,
    "sequence": 6,
    "title": "江湖秋思",
    "author": "李嘉佑",
    "content": [
      "趨陪禁掖雁行隨，遷向江潭鶴發垂。素浪遙疑八溪水，清楓忽似萬年枝。嵩南春遍傷魂夢，壺口雲深隔路歧。",
      "共望漢朝多霈澤，蒼蠅早晚得先知。"
    ]
  },
  {
    "volume": 207,
    "sequence": 7,
    "title": "送朱中舍游江東",
    "author": "李嘉佑",
    "content": [
      "孤城郭外送王孫，越水吳洲共爾論。野寺山邊斜有徑，漁家竹裏半開門。青楓獨映搖前浦，白鷺閑飛過遠村。",
      "若到西陵征戰處，不堪秋草自傷魂。"
    ]
  },
  {
    "volume": 207,
    "sequence": 8,
    "title": "送竇拾遺赴朝因寄中書十七弟",
    "author": "李嘉佑",
    "content": [
      "自歎未沾黃紙詔，那堪遠送赤墀人。老為僑客偏相戀，素是詩家倍益親。妻兒共載無羈思，鴛鷺同行不負身。",
      "憑爾將書通令弟，唯論華髮愧頭巾。"
    ]
  },
  {
    "volume": 207,
    "sequence": 9,
    "title": "自蘇台至望亭驛人家盡空春物增思悵然有作因寄從弟紓",
    "author": "李嘉佑",
    "content": [
      "南浦菰蔣覆白蘋，東吳黎庶逐黃巾。野棠自發空臨水，江燕初歸不見人。遠岫依依如送客，平田渺渺獨傷春。",
      "那堪回首長洲苑，烽火年年報虜塵。"
    ]
  },
  {
    "volume": 207,
    "sequence": 10,
    "title": "承恩量移宰江邑，臨鄱江悵然之作",
    "author": "李嘉佑",
    "content": [
      "四年謫宦滯江城，未厭門前鄱水清。誰言宰邑化黎庶，欲別雲山如弟兄。雙鷗為底無心狎，白髮從他繞鬢生。",
      "惆悵閑眠臨極浦，夕陽秋草不勝情。"
    ]
  },
  {
    "volume": 207,
    "sequence": 11,
    "title": "題靈台縣東山村主人",
    "author": "李嘉佑",
    "content": [
      "處處征胡人漸稀，山村寥落暮煙微。門臨莽蒼經年閉，身逐嫖姚幾日歸。貧妻白髮輸殘稅，餘寇黃河未解圍。",
      "天子如今能用武，只應歲晚息兵機。"
    ]
  },
  {
    "volume": 207,
    "sequence": 12,
    "title": "同皇甫冉登重玄閣",
    "author": "李嘉佑",
    "content": [
      "高閣朱欄不厭遊，蒹葭白水繞長洲。孤雲獨鳥川光暮，萬井千山海色秋。清梵林中人轉靜，夕陽城上角偏愁。",
      "誰憐遠作秦吳別，離恨歸心雙淚流。"
    ]
  },
  {
    "volume": 207,
    "sequence": 13,
    "title": "宋州東登望題武陵驛",
    "author": "李嘉佑",
    "content": [
      "梁宋人稀鳥自啼，登艫一望倍含淒。白骨半隨河水去，黃雲猶傍郡城低。平陂戰地花空落，舊苑春田草未齊。",
      "明主頻移虎符守，幾時行縣向黔黎。"
    ]
  },
  {
    "volume": 207,
    "sequence": 14,
    "title": "晚登江樓有懷",
    "author": "李嘉佑",
    "content": [
      "獨坐南樓佳興新，青山綠水共為鄰。爽氣遙分隔浦岫，斜光偏照渡江人。心閑鷗鳥時相近，事簡魚竿私自親。",
      "只憶帝京不可到，秋琴一弄欲沾巾。"
    ]
  },
  {
    "volume": 207,
    "sequence": 15,
    "title": "游徐城河忽見清淮，因寄趙八",
    "author": "李嘉佑",
    "content": [
      "自緣遲暮憶滄洲，翻愛南河濁水流。初過重陽惜殘菊，行看舊浦識群鷗。朝霞映日同歸處，暝柳搖風欲別秋。",
      "長恨相逢即分首，含情掩淚獨回頭。"
    ]
  },
  {
    "volume": 207,
    "sequence": 16,
    "title": "題游仙閣白公廟",
    "author": "李嘉佑",
    "content": [
      "仙冠輕舉竟何之，薜荔緣階竹映祠。甲子不知風馭日，朝昏唯見雨來時。霓旌翠蓋終難遇，流水青山空所思。",
      "逐客自憐雙鬢改，焚香多負白雲期。"
    ]
  },
  {
    "volume": 207,
    "sequence": 17,
    "title": "送鄭正則漢陽迎婦",
    "author": "李嘉佑",
    "content": [
      "錦字相催鳥急飛，郎君暫脫老萊衣。遙想雙眉待人畫，行看五馬送潮歸。望夫山上花猶發，新婦江邊鶯未稀。",
      "令秩和鳴真可羨，此行誰道負春輝。"
    ]
  },
  {
    "volume": 207,
    "sequence": 18,
    "title": "送皇甫冉往安宜",
    "author": "李嘉佑",
    "content": [
      "江皋盡日唯煙水，君向白田何日歸。楚地蒹葭連海迥，隋朝楊柳映堤稀。津樓故市無行客，山館荒城閉落暉。",
      "若問行人與征戰，使君雙淚定沾衣。"
    ]
  },
  {
    "volume": 207,
    "sequence": 19,
    "title": "晚發咸陽，寄同院遺補",
    "author": "李嘉佑",
    "content": [
      "征戰初休草又衰，咸陽晚眺淚堪垂。去路全無千里客，秋田不見五陵兒。秦家故事隨流水，漢代高墳對石碑。",
      "回首青山獨不語，羨君談笑萬年枝。"
    ]
  },
  {
    "volume": 207,
    "sequence": 20,
    "title": "早秋京口旅泊，章侍禦寄書相問，因以贈之，時七夕",
    "author": "李嘉佑",
    "content": [
      "移家避寇逐行舟，厭見南徐江水流。吳越征徭非舊日，秣陵凋弊不宜秋。千家閉戶無砧杵，七夕何人望鬥牛。",
      "只有同時驄馬客，偏宜尺牘問窮愁。"
    ]
  },
  {
    "volume": 207,
    "sequence": 21,
    "title": "秋曉招隱寺東峰茶宴，送內弟閻伯均歸江州",
    "author": "李嘉佑",
    "content": [
      "萬畦新稻傍山村，數裏深松到寺門。幸有香茶留稚子，不堪秋草送王孫。煙塵怨別唯愁隔，井邑蕭條誰忍論。",
      "莫怪臨歧獨垂淚，魏舒偏念外家恩。"
    ]
  },
  {
    "volume": 207,
    "sequence": 22,
    "title": "送嚴員外",
    "author": "李嘉佑",
    "content": [
      "春風倚棹闔閭城，水國春寒陰複晴。細雨濕衣看不見，閑花落地聽無聲。日斜江上孤帆影，草綠湖南萬里情。",
      "君去若逢相識問，青袍今已誤儒生。"
    ]
  },
  {
    "volume": 207,
    "sequence": 23,
    "title": "赴南中留別褚七少府湖上林亭",
    "author": "李嘉佑",
    "content": [
      "種田東郭傍春陂，萬事無情把釣絲。綠竹放侵行徑裏，青山常對捲簾時。紛紛花發門空閉，寂寂鶯啼日更遲。",
      "從此別君千萬里，白雲流水憶佳期。"
    ]
  },
  {
    "volume": 207,
    "sequence": 24,
    "title": "與從弟正字、從兄兵曹宴集林園",
    "author": "李嘉佑",
    "content": [
      "竹窗松戶有佳期，美酒香茶慰所思。輔嗣外生還解易，惠連群從總能詩。簷前花落春深後，穀裏鶯啼日暮時。",
      "去路歸程仍待月，垂韁不控馬行遲。"
    ]
  },
  {
    "volume": 207,
    "sequence": 25,
    "title": "酬皇甫十六侍禦曾見寄",
    "author": "李嘉佑",
    "content": [
      "自顧衰容累玉除，忽承優詔赴銅魚。江頭鳥避青旄節，城裏人迎露網車。長沙地近悲才子，古郡山多憶舊廬。",
      "更枉新詩思何苦，離騷愁處亦無如。"
    ]
  },
  {
    "volume": 207,
    "sequence": 26,
    "title": "暮春宜陽郡齋愁坐，忽枉劉七侍禦新詩，因以酬答",
    "author": "李嘉佑",
    "content": [
      "子規夜夜啼櫧葉，遠道逢春半是愁。芳草伴人還易老，落花隨水亦東流。山臨睥睨恒多雨，地接瀟湘畏及秋。",
      "唯羨君為周柱史，手持黃紙到滄洲。"
    ]
  },
  {
    "volume": 207,
    "sequence": 27,
    "title": "送舍弟",
    "author": "李嘉佑",
    "content": [
      "諸謝偏推永嘉守，三何獨許水曹郎。老兄鄙思難儔匹，令弟清詞堪比量。疊嶂入雲藏古寺，高秋背月轉南湘。",
      "定知馬上多新句，早寄袁溪當八行。"
    ]
  },
  {
    "volume": 207,
    "sequence": 28,
    "title": "送從弟永任饒州錄事參軍",
    "author": "李嘉佑",
    "content": [
      "一官萬里向千溪，水宿山行魚浦西。日晚長煙高岸近，天寒積雪遠峰低。蘆花渚裏鴻相叫，苦竹叢邊猿暗啼。",
      "聞道慈親倚門待，到時蘭葉正萋萋。"
    ]
  },
  {
    "volume": 207,
    "sequence": 29,
    "title": "送馬將軍奏事畢歸滑州使幕",
    "author": "李嘉佑",
    "content": [
      "吳門別後蹈滄州，帝裏相逢俱白頭。自歎馬卿常帶病，還嗟李廣未封侯。棠梨宮裏瞻龍袞，細柳營前著豹裘。",
      "想到滑台桑葉落，黃河東注荻花秋。"
    ]
  },
  {
    "volume": 207,
    "sequence": 30,
    "title": "聞逝者自驚",
    "author": "李嘉佑",
    "content": [
      "亦知死是人間事，年老聞之心自疑。黃卷清琴總為累，落花流水共添悲。願將從藥看真訣，又欲休官就本師。",
      "兒女眼前難喜舍，彌憐雙鬢漸如絲。"
    ]
  },
  {
    "volume": 207,
    "sequence": 31,
    "title": "傷歙州陳二使君",
    "author": "李嘉佑",
    "content": [
      "憐君辭滿臥滄洲，一旦雲亡萬事休。慈母斷腸妻獨泣，寒雲慘色水空流。江村故老長懷惠，山路孤猿亦共愁。",
      "寂寞荒墳近漁浦，野松孤月即千秋。"
    ]
  },
  {
    "volume": 207,
    "sequence": 32,
    "title": "白田西憶楚州使君弟",
    "author": "李嘉佑",
    "content": [
      "山陽郭裏無潮，野水自向新橋。魚網平鋪荷葉，鷺鷥閒步稻苗。秣陵歸人惆悵，楚地連山寂寥。",
      "卻憶士龍賓閣，清琴綠竹蕭蕭。"
    ]
  },
  {
    "volume": 207,
    "sequence": 33,
    "title": "送陸澧還吳中",
    "author": "李嘉佑",
    "content": [
      "瓜步寒潮送客，楊花暮雨沾衣。",
      "故鄉南望何處，春水連天獨歸。"
    ]
  },
  {
    "volume": 207,
    "sequence": 34,
    "title": "春日憶家",
    "author": "李嘉佑",
    "content": [
      "自覺勞鄉夢，無人見客心。空餘庭草色，日日伴愁襟。"
    ]
  },
  {
    "volume": 207,
    "sequence": 35,
    "title": "遠寺鐘",
    "author": "李嘉佑",
    "content": [
      "疏鐘何處來，度竹兼拂水。漸逐微風聲，依依猶在耳。"
    ]
  },
  {
    "volume": 207,
    "sequence": 36,
    "title": "白鷺",
    "author": "李嘉佑",
    "content": [
      "江南淥水多，顧影逗輕波。落日秦雲裏，山高奈若何。"
    ]
  },
  {
    "volume": 207,
    "sequence": 37,
    "title": "夜宴南陵留別",
    "author": "李嘉佑",
    "content": [
      "雪滿前庭月色閑，主人留客未能還。",
      "預愁明日相思處，匹馬千山與萬山。"
    ]
  },
  {
    "volume": 207,
    "sequence": 38,
    "title": "題前溪館",
    "author": "李嘉佑",
    "content": [
      "兩年謫宦在江西，舉目雲山要自迷。",
      "今日始知風土異，潯陽南去鷓鴣啼。"
    ]
  },
  {
    "volume": 207,
    "sequence": 39,
    "title": "過烏公山寄錢起員外",
    "author": "李嘉佑",
    "content": [
      "雨過青山猿叫時，愁人淚點石榴枝。",
      "無端王事還相系，腸斷蒹葭君不知。"
    ]
  },
  {
    "volume": 207,
    "sequence": 40,
    "title": "寄王舍人竹樓",
    "author": "李嘉佑",
    "content": [
      "傲吏身閑笑五侯，西江取竹起高樓。",
      "南風不用蒲葵扇，紗帽閑眠對水鷗。"
    ]
  },
  {
    "volume": 207,
    "sequence": 41,
    "title": "韋潤州後亭海榴",
    "author": "李嘉佑",
    "content": [
      "江上年年小雪遲，年光獨報海榴知。",
      "寂寂山城風日暖，謝公含笑向南枝。"
    ]
  },
  {
    "volume": 207,
    "sequence": 42,
    "title": "送崔十一弟歸北京",
    "author": "李嘉佑",
    "content": [
      "潘郎美貌謝公詩，銀印花驄年少時。",
      "楚地江皋一為別，晉山沙水獨相思。"
    ]
  },
  {
    "volume": 207,
    "sequence": 43,
    "title": "訪韓司空不遇",
    "author": "李嘉佑",
    "content": [
      "圖畫風流似長康，文詞體格效陳王。",
      "蓬萊對去歸常晚，叢竹閑飛滿夕陽。"
    ]
  },
  {
    "volume": 207,
    "sequence": 44,
    "title": "題道虔上人竹房",
    "author": "李嘉佑",
    "content": [
      "詩思禪心共竹閑，任他流水向人間。",
      "手持如意高窗裏，斜日沿江千萬山。"
    ]
  },
  {
    "volume": 207,
    "sequence": 45,
    "title": "秋朝木芙蓉",
    "author": "李嘉佑",
    "content": [
      "水面芙蓉秋已衰，繁條到是著花時。",
      "平明露滴垂紅臉，似有朝愁暮落悲。"
    ]
  },
  {
    "volume": 207,
    "sequence": 46,
    "title": "袁江口憶王司勳、王吏部二郎中、起居十七弟",
    "author": "李嘉佑",
    "content": [
      "京華不啻三千里，客淚如今一萬雙。",
      "若個最為相憶處，青楓黃竹入袁江。"
    ]
  },
  {
    "volume": 207,
    "sequence": 47,
    "title": "答泉州薛播使君重陽日贈酒",
    "author": "李嘉佑",
    "content": [
      "欲強登高無力去，籬邊黃菊為誰開。",
      "共知不是潯陽郡，那得王弘送酒來。"
    ]
  },
  {
    "volume": 207,
    "sequence": 48,
    "title": "題張公洞",
    "author": "李嘉佑",
    "content": [
      "空山杳杳鸞鳳飛，神仙門戶開翠微。",
      "主人白髮雪霞衣，松間留我談玄機。"
    ]
  },
  {
    "volume": 207,
    "sequence": 49,
    "title": "句",
    "author": "李嘉佑",
    "content": [
      "水田飛白鷺，夏木囀黃鸝。（李肇稱嘉佑有此句，王右丞取以為七言，今集中無之）",
      "白馬撼金珂，紛紛侍從多。身居驃騎幕，家住滹沱河。",
      "溪北映初星。"
    ]
  }
]