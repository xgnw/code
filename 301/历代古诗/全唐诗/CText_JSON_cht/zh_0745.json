[
  {
    "volume": 745,
    "sequence": 1,
    "title": "塞下曲",
    "author": "陳陶",
    "content": [
      "邊頭能走馬，猿臂李將軍。射虎群胡伏，開弓絕塞聞。",
      "海山諳向背，攻守別風雲。只為坑降罪，輕車未轉勳。",
      "望湖關下戰，雜虜喪全師。鳥啄豺狼將，沙埋日月旗。",
      "牛羊奔赤狄，部落散燕耆。都護淩晨出，銘功瘞死屍。"
    ]
  },
  {
    "volume": 745,
    "sequence": 2,
    "title": "胡無人行",
    "author": "陳陶",
    "content": [
      "十萬羽林兒，臨洮破郅支。殺添胡地骨，降足漢營旗。",
      "塞闊牛羊散，兵休帳幕移。空流隴頭水，嗚咽向人悲。"
    ]
  },
  {
    "volume": 745,
    "sequence": 3,
    "title": "悲哉行",
    "author": "陳陶",
    "content": [
      "中嶽仇先生，遺余餌松方。服之一千日，肢體生異香。",
      "步履如風旋，天涯不齎糧。仍雲為地仙，不得朝虛皇。",
      "狡兔有三穴，人生又何常。悲哉二廉士，餓死于首陽。"
    ]
  },
  {
    "volume": 745,
    "sequence": 4,
    "title": "塗山懷古",
    "author": "陳陶",
    "content": [
      "落拓書劍晚，清秋鷹正籠。塗山間來上，敬愛如登龍。",
      "覽古覺神王，翛然天地空。東南更何有，一醉先王風。",
      "惟昔放勳世，陰晦徹成洪。皇圖化魚鱉，天道漂無蹤。",
      "帝乃命舟楫，掇芳儒素中。高陳九州力，百道驅歸東。",
      "舊物複光明，洪爐再埏熔。經門不私子，足知天下公。",
      "亮曰那並生，唐虞禪華蟲。茲山朝萬國，一賦寰海同。",
      "十載有區宇，秋毫皆帝功。垂衣不驕德，子桀如何聾。",
      "握發聞禮賢，葺茅見卑宮。凡夫色難事，神聖安能恭。",
      "道隱三千年，遺芳播笙鏞。當時執圭處，佳氣仍童童。",
      "海嶼儼清廟，天人盛祇供。玄恩及花木，丹讖名崆峒。",
      "異代草澤臣，何由樹勳庸。堯階未曾識，誰信平生忠。",
      "恨不當際會，預為執鞭僮。勞歌下山去，懷德心無窮。"
    ]
  },
  {
    "volume": 745,
    "sequence": 5,
    "title": "遊子吟",
    "author": "陳陶",
    "content": [
      "棲烏喜林曙，驚蓬傷歲闌。關河三尺雪，何處是天山。",
      "朔風無重衣，僕馬饑且寒。慘戚別妻子，遲回出門難。",
      "男兒值休明，豈是長泥蟠。何者為木偶，何人侍金鑾。",
      "鬱鬱守貧賤，悠悠亦無端。進不圖功名，退不處岩巒。",
      "窮通在何日，光景如跳丸。富貴苦不早，令人摧心肝。",
      "誓期春之陽，一振摩霄翰。"
    ]
  },
  {
    "volume": 745,
    "sequence": 6,
    "title": "懷仙吟二首",
    "author": "陳陶",
    "content": [
      "丹陵五牙客，昨日羅浮歸。赤斧尋不得，煙霞空滿衣。",
      "試于華陽問，果遇三茅知。采藥向十洲，同行牧羊兒。",
      "十洲隔八海，浩渺不可期。空留雙白鶴，巢在長松枝。",
      "雲溪古流水，春晚桃花香。憶與我師別，片帆歸滄浪。",
      "滄浪在何許，相思淚如雨。黃鶴不復來，雲深離別處。",
      "石渠泉泠泠，三見菖蒲生。日夜勞夢魂，隨波注東溟。",
      "空懷別時惠，長讀消魔經。"
    ]
  },
  {
    "volume": 745,
    "sequence": 7,
    "title": "海昌望月",
    "author": "陳陶",
    "content": [
      "何處無今夕，豈期在海頭。賈客不愛月，嬋娟閑滄洲。",
      "浩然傷歲華，獨望湖邊樓。煙島青歷歷，藍田白悠悠。",
      "誰無破鏡期，繄我信虛舟。誰無桂枝念，繄我方摧輈。",
      "始見彎環春，又逢團圓秋。莫厭綾扇夕，百年多銀鉤。",
      "金盤誰雕鐫，玉窟難冥搜。重輪運時節，三五不自由。",
      "疑拋雲上鍋，欲摟天邊球。孀居應寒冷，搗藥青冥愁。",
      "兔子樹下蹲，蝦蟆池中游。如何名金波，不共水東流。",
      "天花辟膻腥，野雲無邊陬。蚌蛤乘大運，含珠相對酬。",
      "夜鵲思南鄉，露華清東甌。百寶安可覷，老龍鎖深湫。",
      "究究如情人，盜者即仇讎。海涯上皎潔，九門更清幽。",
      "亭亭勸金尊，夜久喘吳牛。夷俗皆輕擲，北山思今遊。",
      "雁聲故鄉來，客淚墮南洲。平生煙霞志，讀書覓封侯。",
      "四海尚白身，豈無故鄉羞。壈坎何足歎，壯如水中虯。",
      "獵獵谷底蘭，搖搖波上鷗。中途喪資斧，兩地生繁憂。",
      "一杯太陰君，鷦鷯豈無求。明日將片葉，三山東南浮。"
    ]
  },
  {
    "volume": 745,
    "sequence": 8,
    "title": "蒲門戍觀海作",
    "author": "陳陶",
    "content": [
      "廓落溟漲曉，蒲門鬱蒼蒼。登樓禮東君，旭日生扶桑。",
      "毫釐見蓬瀛，含吐金銀光。草木露未晞，蜃樓氣若藏。",
      "欲游蟠桃國，慮涉魑魅鄉。徐市惑秦朝，何人在岩廊。",
      "惜哉千童子，葬骨於眇茫。恭聞槎客言，東池接天潢。",
      "即此聘牛女，曰祈長壽方。靈津水清淺，余亦慕修航。"
    ]
  },
  {
    "volume": 745,
    "sequence": 9,
    "title": "番禺道中作",
    "author": "陳陶",
    "content": [
      "博羅程遠近，海塞愁先入。瘴雨出虹蝀，蠻江渡山急。",
      "常聞島夷俗，犀象滿城邑。雁至草猶春，潮回檣半濕。",
      "丹丘鳳凰隱，水廟蛟龍集。何處樹能言，幾鄉珠是泣。",
      "千年趙佗國，霸氣委原隰。齷齪笑終軍，長纓禍先及。"
    ]
  },
  {
    "volume": 745,
    "sequence": 10,
    "title": "贈江西周大夫",
    "author": "陳陶",
    "content": [
      "否極生大賢，九元降靈氣。獨立正始風，蔚然中興瑞。",
      "淵倫照三古，磊落涵涇渭。真貌月懸秋，雄詞雷出地。",
      "具瞻先皇寵，欲踐東華貴。咫尺時不來，千秋鼎湖淚。",
      "因分三輔職，進領南平位。報政黃霸慚，提兵呂蒙醉。",
      "歲星臨鬥牛，水國嘉祥至。不獨蒼生蘇，仍兼六騶喜。",
      "恭聞廟堂略，欲斷匈奴臂。剗釋自宸衷，平戍在連帥。",
      "時康簪笏冗，世梗忠良議。丘壑非無人，松香有私志。",
      "三朝倚天劍，十萬浮雲騎。可使河曲清，群公信兒戲。",
      "滄溟用謙德，百谷走童稚。禦眾付深人，參籌須偉器。",
      "他年蓬蓽賤，願附鵷鸞翅。"
    ]
  },
  {
    "volume": 745,
    "sequence": 11,
    "title": "旅次銅山途中先寄溫州韓使君",
    "author": "陳陶",
    "content": [
      "亂山滄海曲，中有橫陽道。束馬過銅梁，苕華坐堪老。",
      "鳩鳴高崖裂，熊鬥深樹倒。絕壑無坤維，重林失蒼昊。",
      "躋攀寡儔侶，扶接念輿皂。俯仰栗嵌空，無因掇靈草。",
      "梯窮聞戍鼓，魂續賴丘禱。敞豁天地歸，縈紆村落好。",
      "悠悠思蔣徑，擾擾愧商皓。馳想永嘉侯，應傷此懷抱。"
    ]
  },
  {
    "volume": 745,
    "sequence": 12,
    "title": "種蘭",
    "author": "陳陶",
    "content": [
      "種蘭幽谷底，四遠聞馨香。春風長養深，枝葉趁人長。",
      "智水潤其根，仁鋤護其芳。蒿藜不生地，惡鳥弓已藏。",
      "椒桂夾四隅，茅茨居中央。左鄰桃花塢，右接蓮子塘。",
      "一月熏手足，兩月熏衣裳。三月熏肌骨，四月熏心腸。",
      "幽人饑如何，采蘭充餱糧。幽人渴如何，醞蘭為酒漿。",
      "地無青苗租，白日如散王。不嘗仙人藥，端坐紅霞房。",
      "日夕望美人，佩花正煌煌。美人久不來，佩花徒生光。",
      "刈獲及葳蕤，無令見雪霜。清芬信神鬼，一葉豈可忘。",
      "舉頭愧青天，鼓腹詠時康。下有賢公卿，上有聖明王。",
      "無階答風雨，願獻蘭一筐。"
    ]
  },
  {
    "volume": 745,
    "sequence": 13,
    "title": "草木言",
    "author": "陳陶",
    "content": [
      "何生我蒼蒼，何育我黃黃。草木無知識，幸君同三光。",
      "始自受姓名，葳蕤立衣裳。山河既分麗，齊首乳青陽。",
      "甘辛各有榮，好醜不相防。常憂刀斧劫，竊慕仁壽鄉。",
      "願天雨無暴，願地風無狂。雨足因衰憊，風多因夭傷。",
      "在山不為桂，徒辱君高岡。在水不為蓮，徒占君深塘。",
      "勿輕培塿阜，或有奇棟樑。勿輕蒙朧澤，或有奇馨香。",
      "涓毫可粗差，朝菌壽為長。擁腫若無取，大椿命為傷。",
      "婆娑不材生，苒苒向秋荒。幸遭熏風日，有得皆簸揚。",
      "所愧雨露恩，願效幽微芳。希君頻采擇，勿使枯雪霜。"
    ]
  },
  {
    "volume": 745,
    "sequence": 14,
    "title": "題僧院紫竹",
    "author": "陳陶",
    "content": [
      "喜游蛟井寺，複見炎州竹。杳靄萬丈間，嘯風清獨速。",
      "江南正霜霰，吐秀弄顓頊。似瑞驚堅貞，如魔試金粟。",
      "筍非孝子泣，文異湘靈哭。金碧誰與鄰，蕭森自成族。",
      "新聞赤帝種，子落毛人穀。遠祖賜鷦鵬，遺芳遍南陸。",
      "對煙蘇麻醜，夾澗筼簹伏。美譽動丹青，瑰姿豔秦蜀。",
      "因緣鹿苑識，想像蛇丘劚。幾葉別黃茅，何年依白足。",
      "龍樹蟄一花，砌瑤掃雲屋。色靜曼仙花，名高給孤獨。",
      "青蔥太子樹，灑落觀音目。法雨每沾濡，玉毫時照燭。",
      "離居鸞節變，住冷金顏縮。豈念葛陂榮，幸無祖父辱。",
      "光搖水精串，影送蓮花軸。江鶩日相尋，野鶚時寄宿。",
      "幽香入茶灶，靜翠直棋局。肯羨垣上蒿，自多籬下菊。",
      "從來道生一，況伴龜藏六。棲托詎星回，檀欒已雲矗。",
      "霞杯傳縹葉，羽管吹紫玉。久絕釣竿歌，聊裁竹枝曲。",
      "愧生黃金地，千秋為師綠。"
    ]
  },
  {
    "volume": 745,
    "sequence": 15,
    "title": "早發始興",
    "author": "陳陶",
    "content": [
      "雲裏山已曙，舟中火初爇。綠浦待行橈，玄猿催落月。",
      "沿流信多美，況複秋風發。掛席借前期，晨雞莫嘲哳。"
    ]
  },
  {
    "volume": 745,
    "sequence": 16,
    "title": "寄元孚道人",
    "author": "陳陶",
    "content": [
      "梵宇章句客，佩蘭三十年。長乘碧雲馬，時策翰林鞭。",
      "曩事五嶽游，金衣曳祥煙。高攀桐君手，左倚鸑鷟肩。",
      "哭玉秋雨中，摘星春風前。橫輈截洪偃，憑幾見廣宣。",
      "爾來寤華胥，石壁孤雲眠。龍降始得偈，龜老方巢蓮。",
      "內殿無文僧，騶虞誰能牽。因之問楚水，吊屈幾潺湲。"
    ]
  },
  {
    "volume": 745,
    "sequence": 17,
    "title": "和西江李助副使早登開元寺閣",
    "author": "陳陶",
    "content": [
      "虛豁登寶閣，三休極層構。獨立天地間，煙雲滿襟袖。",
      "鼇荒初落日，劍野呈綺繡。秋檻祝融微，陰軒九江湊。",
      "拂簷皇姑舍，錯落白榆秀。倚砌天竺祠，蛟龍蟠古甃。",
      "翛然觀六合，一指齊宇宙。書劍忽若□，青雲日方晝。",
      "南朝空蒼莽，楚澤稀耕耨。萬事溺頹波，一航安可涭。",
      "徒雲寄麟泣，六五終難就。資斧念餘生，湖光隱圭竇。",
      "早聞群黃鶴，飄舉此江岫。陵穀空靄然，人樵已雛鷇。",
      "燕宮豸冠客，憑覽發清奏。珠玉難嗣音，摐轅愧孤陋。"
    ]
  },
  {
    "volume": 745,
    "sequence": 18,
    "title": "將歸鐘陵留贈南海李尚書",
    "author": "陳陶",
    "content": [
      "楚國有田舍，炎州長夢歸。懷恩似秋燕，屢繞玉堂飛。",
      "越酒豈不甘，海魚寧無肥。山裘醉歌舞，事與初心違。",
      "曄曄文昌公，英靈世間稀。長江浩無際，龍蜃皆歸依。",
      "賤子感一言，草茅發光輝。從來雞鳧質，得假鳳凰威。",
      "常欲討玄珠，青雲報巍巍。龍門竟多故，雙淚別旍旗。"
    ]
  },
  {
    "volume": 745,
    "sequence": 19,
    "title": "宿島徑夷山舍",
    "author": "陳陶",
    "content": [
      "百里遵島徑，蓬征信邅回。暝依漁樵宿，似過黃金台。",
      "缺齧心未理，寥寥夜猿哀。山深石床冷，海近腥氣來。",
      "主人意不淺，屢獻流霞杯。對月撫長劍，愁襟紛莫開。",
      "九衢平如水，胡為涉崔嵬。一飯未遑飽，鵬圖信悠哉。",
      "山濤謔細君，吾豈厭蓬萊。明發又驅馬，客思一裴回。"
    ]
  },
  {
    "volume": 745,
    "sequence": 20,
    "title": "避世翁",
    "author": "陳陶",
    "content": [
      "海上一蓑笠，終年垂釣絲。滄洲有深意，冠蓋何由知。",
      "直鉤不營魚，蝸室無妻兒。渴飲寒泉水，饑餐紫朮芝。",
      "鶴發披兩肩，高懷如澄陂。嘗聞仙老言，雲是古鴟夷。",
      "石竇閟雷雨，金潭養蛟螭。乘槎上玉津，騎鹿遊峨嵋。",
      "以人為語默，與世為雄雌。茲焉乃磻溪，豹變應須時。",
      "自古隱淪客，無非王者師。"
    ]
  },
  {
    "volume": 745,
    "sequence": 21,
    "title": "冬夜吟",
    "author": "陳陶",
    "content": [
      "黑夜天寒愁散玉，東皇海上張仙燭。侯家歌舞按梨園，石氏賓寮醉金穀。魯家襜褕暗披水，雪花燈下甘垂翅。",
      "散帙高編折桂枝，披紗密甃青雲地。霜白溪松轉斜蓋，銅龍喚曙咽聲細。八埏螻蟻厭寒棲，早晚青旗引春帝。",
      "輾轉城烏啼紫天，曈曚千騎衙樓前。"
    ]
  },
  {
    "volume": 745,
    "sequence": 22,
    "title": "西川座上聽金五雲唱歌",
    "author": "陳陶",
    "content": [
      "蜀王殿上華筵開，五雲歌從天上來。滿堂羅綺悄無語，喉音止駐雲裴回。管弦金石還依轉，不隨歌出靈和殿。",
      "白雲飄颻席上聞，貫珠歷歷聲中見。舊樣釵篦淺淡衣，元和梳洗青黛眉。低叢小鬢膩pE鬌，碧牙鏤掌山參差。",
      "曲終暫起更衣過，還向南行座頭坐。低眉欲語謝貴侯，檀臉雙雙淚穿破。自言本是宮中嬪，武皇改號承恩新。",
      "中丞禦史不足比，水殿一聲愁殺人。武皇鑄鼎登真籙，嬪禦蒙恩免幽辱。茂陵弓劍不得親，嫁與卑官到西蜀。",
      "卑官到官年未周，堂衡祿罷東西遊。蜀江水急駐不得，複此萍蓬二十秋。今朝得侍王侯宴，不覺途中妾身賤。",
      "願持卮酒更唱歌，歌是伊州第三遍。唱著右丞征戍詞，更聞閨月添相思。如今聲韻尚如在，何況宮中年少時。",
      "五雲處處可憐許，明朝道向褒中去。須臾宴罷各東西，雨散雲飛莫知處。"
    ]
  },
  {
    "volume": 745,
    "sequence": 23,
    "title": "飛龍引",
    "author": "陳陶",
    "content": [
      "有熊之君好神仙，餐霞煉石三千年。一旦黃龍下九天，騎龍枿枿升紫煙。萬姓攀髯髯墮地，啼呼弓劍飄寒水。",
      "紫鸞八九墮玉笙，金鏡空留照魑魅。羽幢褵褷銀漢秋，六宮望斷芙蓉愁。應龍下揮中園笑，泓泓水繞青苔洲。",
      "瑞風颯遝天光淺，瑤闕峨峨橫露苑。沆瀣樓頭紫鳳歌，三株樹下青牛飯。鴻朧九闕相玉皇，鈞天樂引金華郎。",
      "散花童子鶴衣短，投壺姹女蛾眉長。彤庭侍宴瑤池席，老兔春高桂宮白。蓬萊下國賜分珪，阿母金桃容小摘。",
      "仙流萬緘蟲篆春，三十六洞交風雲。千年小兆一蟬蛻，丹台職亞扶桑君。金烏試浴青門水，下界蜉蝣幾回死。"
    ]
  },
  {
    "volume": 745,
    "sequence": 24,
    "title": "謫仙詞",
    "author": "陳陶",
    "content": [
      "牧龍丈人病高秋，群童擊節星漢愁。瑤台鳳輦不勝恨，太古一聲龍白頭。玉氣蘭光久摧折，上清雞犬音書絕。",
      "蜺旌失手遠於天，三島空雲對秋月。人間磊磊浮漚客，鸑鷟蜻蜓飛自隔。不應冠蓋逐黃埃，長夢真君舊恩澤。"
    ]
  },
  {
    "volume": 745,
    "sequence": 25,
    "title": "步虛引",
    "author": "陳陶",
    "content": [
      "小隱山人十洲客，莓苔為衣雙耳白。青編為我忽降書，暮雨虹蜺一千尺。赤城門閉六丁直，曉日已燒東海色。",
      "朝天半夜聞玉雞，星斗離離礙龍翼。"
    ]
  },
  {
    "volume": 745,
    "sequence": 26,
    "title": "獨搖手",
    "author": "陳陶",
    "content": [
      "漢宮新燕矜蛾眉，春台豔妝蓮一枝。迎春侍宴瑤華池，游龍七盤嬌欲飛。冶袖鶯鸞拂朝曦，摩煙嫋雪金碧遺。",
      "愁鴻連翾蠶曳絲，颯遝明珠掌中移。仙人龍鳳雲雨吹，朝哀暮愁引啞咿。鴛鴦翡翠承宴私，南山一笑君無辭。",
      "仙蛾泣月清露垂，六宮燒燭愁風欷。"
    ]
  },
  {
    "volume": 745,
    "sequence": 27,
    "title": "空城雀",
    "author": "陳陶",
    "content": [
      "古城濛濛花覆水，昔日住人今住鬼。野雀荒台遺子孫，千年飲啄枯桑根。不隨海燕柏梁去，應無玉環銜報恩。",
      "近村紅栗香壓枝，嗷嗷黃口訴朝饑。生來未見鳳凰語，欲飛常怕蜘蛛絲。斷腸四隅天四絕，清泉綠蒿無恐疑。"
    ]
  },
  {
    "volume": 745,
    "sequence": 28,
    "title": "雞鳴曲",
    "author": "陳陶",
    "content": [
      "雞聲春曉上林中，一聲驚落蝦蟆宮。二聲喚破枕邊夢，三聲行人煙海紅。平旦慵將百雛語，蓬鬆錦繡當陽處。",
      "愧君飲食長相呼，為君晝鳴下高樹。"
    ]
  },
  {
    "volume": 745,
    "sequence": 29,
    "title": "小笛弄",
    "author": "陳陶",
    "content": [
      "一尺玲瓏握中翠，仙娥月浦呼龍子。五夜流珠粲夢卿，九青鸞倚洪崖醉。丹穴饑兒笑風雨，媧皇碧玉星星語。",
      "蛇蠍愁聞骨髓寒，江山恨老眠秋霧。綺席鴛鴦冷朱翠，星流露泫誰驅使。江南一曲罷伶倫，芙蓉水殿春風起。"
    ]
  },
  {
    "volume": 745,
    "sequence": 30,
    "title": "將進酒",
    "author": "陳陶",
    "content": [
      "金尊莫倚青春健，齷齪浮生如走電。琴瑟盤傾從世珠，黃泥局瀉流年箭。麻姑爪禿瞳子昏，東皇肉角生魚鱗。",
      "靈鼇柱骨半枯朽，驪龍德悔愁耕人。周孔蓍龜久淪沒，黃蒿誰認賢愚骨。兔苑詞才去不還，蘭亭水石空明月。",
      "姮娥弄簫香雨收，江濱迸瑟魚龍愁。靈芝九折楚蓮醉，翾風一歎梁庭秋。醁亞蠻觥奉君壽，玉山三獻春紅透。",
      "銀鴨金鵝言待誰，隋家嶽瀆皇家有。珊瑚座上淩香雲，鳳qV龍炙猩猩唇。芝蘭此日不傾倒，南山白石皆賢人。",
      "文康調笑麒麟起，一曲飛龍壽天地。"
    ]
  },
  {
    "volume": 745,
    "sequence": 31,
    "title": "錢塘對酒麴",
    "author": "陳陶",
    "content": [
      "風天雁悲西陵愁，使君紅旗弄濤頭。東海神魚騎未得，江天大笑閑悠悠。嵯峨吳山莫誇碧，河陽經年一宵白。",
      "南州彩鳳為君生，古獄愁蛇待恩澤。三清羽童來何遲，十二玉樓蝴蝶飛。炎荒翡翠九門去，遼東白鶴無歸期。",
      "鴟夷公子休悲悄，六鼇如鏡天始老。尊前事去月團圓，琥珀無情憶蘇小。"
    ]
  },
  {
    "volume": 745,
    "sequence": 32,
    "title": "巫山高",
    "author": "陳陶",
    "content": [
      "玉峰青雲十二枝，金母和雲賜瑤姬。花宮磊砢楚宮外，列仙八面星斗垂。秀色無雙怨三峽，春風幾夢襄王獵。",
      "青鸞不在懶吹簫，斑竹題詩寄江妾。飄颻絲散巴子天，苔裳玉轡紅霞幡。歸時白帝掩青瑣，瓊枝草草遺湘煙。"
    ]
  },
  {
    "volume": 745,
    "sequence": 33,
    "title": "贈別離",
    "author": "陳陶",
    "content": [
      "碧玉飛天星墜地，玉劍分風交合水。楊柳聽歌莫向隅，雞鳴一石留髡醉。蹄輪送客溝水東，月娥揮手崦嵫峰。",
      "蠻天列嶂儼相待，風官掃道迎游龍。天姥剪霞鋪曉空，漴漴大帝開明宮。文鯨掉尾四海通，分明瀑布收靈桐。",
      "山妖水魅騎旋風，魘夢齧魂黃瘴中。借君朗鑒入崆峒，靈光草照閑花紅。"
    ]
  },
  {
    "volume": 745,
    "sequence": 34,
    "title": "關山月",
    "author": "陳陶",
    "content": [
      "昔年嫖姚護羌月，今照嫖姚雙鬢雪。青塚曾無尺寸歸，錦書多寄窮荒骨。百戰金瘡體沙磧，鄉心一片懸秋碧。",
      "漢城應期破鏡時，胡塵萬里嬋娟隔。度磧沖雲朔風起，邊笳欲晚生青珥。隴上橫吹霜色刀，何年斷得匈奴臂。"
    ]
  },
  {
    "volume": 745,
    "sequence": 35,
    "title": "殿前生桂樹",
    "author": "陳陶",
    "content": [
      "仙娥玉宮秋夜明，桂枝拂檻參差瓊。香風下天漏丁丁，牛渚翠梁橫淺清，羽帳不眠恨吹笙。棲烏暗驚仙子落，步月鬃雲墮金雀。蕙樓涼簟翠波空，銀縷香寒鳳凰薄。",
      "東海即為郎斟酌，綺疏長懸七星杓。"
    ]
  },
  {
    "volume": 745,
    "sequence": 36,
    "title": "古鏡篇",
    "author": "陳陶",
    "content": [
      "紫皇玉鏡蟾蜍字，墮地千年光不死。發匣身沈古井寒，懸台日照愁成水。海戶山窗幾梳綰，菱花開落何人見。",
      "野老曾耕太白星，神狐夜哭秋天片。下國青銅旋磨滅，回鸞萬影成枯骨。會待搏風雨泬寥，長恐莓苔蝕明月。"
    ]
  },
  {
    "volume": 745,
    "sequence": 37,
    "title": "自歸山",
    "author": "陳陶",
    "content": [
      "海岳南歸遠，天門北望深。暫為青瑣客，難換白雲心。",
      "富貴老閒事，猿猱思舊林。清平無樂志，尊酒有瑤琴。"
    ]
  },
  {
    "volume": 745,
    "sequence": 38,
    "title": "渡浙江",
    "author": "陳陶",
    "content": [
      "適越一輕艘，淩兢截鷺濤。曙光金海近，晴雪玉峰高。",
      "靜寇思投筆，傷時欲釣鼇。壯心殊未展，登涉漫勞勞。"
    ]
  },
  {
    "volume": 745,
    "sequence": 39,
    "title": "清源途中旅思",
    "author": "陳陶",
    "content": [
      "古木閩州道，驅羸落照間。投村礙野水，問店隔荒山。",
      "身事幾時了，蓬飄何日閑。看花滯南國，鄉月十灣環。"
    ]
  },
  {
    "volume": 745,
    "sequence": 40,
    "title": "南海送韋七使君赴象州任",
    "author": "陳陶",
    "content": [
      "一鶚韋公子，新恩頒郡符。島夷通荔浦，龍節過蒼梧。",
      "地理金城近，天涯玉樹孤。聖朝朱紱貴，從此展雄圖。"
    ]
  },
  {
    "volume": 745,
    "sequence": 41,
    "title": "送沈次魯南遊",
    "author": "陳陶",
    "content": [
      "高臺贈君別，滿握軒轅風。落日一揮手，金鵝雲雨空。",
      "鼇洲石樑外，劍浦羅浮東。茲興不可接，翛翛煙際鴻。"
    ]
  },
  {
    "volume": 745,
    "sequence": 42,
    "title": "南海石門戍懷古",
    "author": "陳陶",
    "content": [
      "漢家征百越，落地喪貔貅。大野朱旗沒，長江赤血流。",
      "鬼神尋覆族，宮廟變荒丘。唯有朝台月，千年照戍樓。"
    ]
  },
  {
    "volume": 745,
    "sequence": 43,
    "title": "賦得池塘生春草",
    "author": "陳陶",
    "content": [
      "謝公遺詠處，池水夾通津。古往人何在，年來草自春。",
      "色宜波際綠，香異雨中新。今日青青意，空悲行路人。"
    ]
  },
  {
    "volume": 745,
    "sequence": 44,
    "title": "題居上人法華新院",
    "author": "陳陶",
    "content": [
      "浮名深般若，方寺設蓮華。鐘唄成僧國，湖山稱法家。",
      "一塵多寶塔，千佛大牛車。能誘泥犁客，超然識聚沙。"
    ]
  },
  {
    "volume": 745,
    "sequence": 45,
    "title": "送秦煉師",
    "author": "陳陶",
    "content": [
      "紫府靜沉沉，松軒思別吟。水流甯有意，雲泛本無心。",
      "錦洞桃花遠，青山竹葉深。不因時賣藥，何路更相尋。"
    ]
  },
  {
    "volume": 745,
    "sequence": 46,
    "title": "哭寶月三藏大禪師",
    "author": "陳陶",
    "content": [
      "五峰習聖罷，幹竺化身歸。帝子傳真印，門人哭寶衣。",
      "一囊窮海沒，三藏故園稀。無複天花落，悲風滿鐵圍。"
    ]
  },
  {
    "volume": 745,
    "sequence": 47,
    "title": "湓城贈別",
    "author": "陳陶",
    "content": [
      "楚岸青楓樹，長隨送遠心。九江春水闊，三峽暮雲深。",
      "氣調桓伊笛，才華蔡琰琴。迢迢嫁湘漢，誰不重黃金。"
    ]
  },
  {
    "volume": 745,
    "sequence": 48,
    "title": "贈別",
    "author": "陳陶",
    "content": [
      "海國一尺綺，冰壺萬縷絲。以君西攀桂，贈此金蓮枝。",
      "高鳥思茂林，窮魚樂洿池。平生握中寶，無使歲寒移。"
    ]
  }
]