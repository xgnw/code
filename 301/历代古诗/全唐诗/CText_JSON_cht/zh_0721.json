[
  {
    "volume": 721,
    "sequence": 1,
    "title": "贈唐山人",
    "author": "李洞",
    "content": [
      "垂須長似發，七十色如黳。醉眼青天小，吟情太華低。",
      "千年松繞屋，半夜雨連溪。邛蜀路無限，往來琴獨攜。"
    ]
  },
  {
    "volume": 721,
    "sequence": 2,
    "title": "送雲卿上人游安南",
    "author": "李洞",
    "content": [
      "春往海南邊，秋聞半夜蟬。鯨吞洗缽水，犀觸點燈船。",
      "島嶼分諸國，星河共一天。長安卻回日，松偃舊房前。"
    ]
  },
  {
    "volume": 721,
    "sequence": 3,
    "title": "鄭補闕山居",
    "author": "李洞",
    "content": [
      "高節諫垣客，白雲居靜坊。馬饑餐落葉，鶴病曬殘陽。",
      "野霧昏朝燭，溪箋惹禦香。相招倚蒲壁，論句夜何長。"
    ]
  },
  {
    "volume": 721,
    "sequence": 4,
    "title": "送曹郎中南歸，時南中用軍",
    "author": "李洞",
    "content": [
      "桂水淨和天，南歸似謫仙。系絛輕象笏，買布接蠻船。",
      "海氣蒸鼙軟，江風激箭偏。罷郎吟亂裏，帝遠豈知賢。"
    ]
  },
  {
    "volume": 721,
    "sequence": 5,
    "title": "錦江陪兵部鄭侍郎話詩著棋",
    "author": "李洞",
    "content": [
      "落葉濺吟身，會棋雲外人。海枯搜不盡，天定著長新。",
      "月上分題遍，鐘殘布子勻。忘餐二絕境，取意鑄陶鈞。"
    ]
  },
  {
    "volume": 721,
    "sequence": 6,
    "title": "中秋月",
    "author": "李洞",
    "content": [
      "四十五秋宵，月分千里毫。冷沉中嶽短，光溢太行高。",
      "不寐清人眼，移棲濕鶴毛。露華臺上別，吟望十年勞。"
    ]
  },
  {
    "volume": 721,
    "sequence": 7,
    "title": "送沈光赴福幕",
    "author": "李洞",
    "content": [
      "泉齊嶺鳥飛，雨熟荔枝肥。南斗看應近，北人來恐稀。",
      "潮浮廉使宴，珠照島僧歸。幕下逢遷拜，何官著茜衣。"
    ]
  },
  {
    "volume": 721,
    "sequence": 8,
    "title": "鄠郊山舍題趙處士林亭",
    "author": "李洞",
    "content": [
      "圭峰秋後疊，亂葉落寒墟。四五百竿竹，二三千卷書。",
      "雲深猿拾栗，雨霽蟻緣蔬。只隔門前水，如同萬里餘。"
    ]
  },
  {
    "volume": 721,
    "sequence": 9,
    "title": "賦得送賈島謫長江",
    "author": "李洞",
    "content": [
      "敲驢吟雪月，謫出國西門。行傍長江影，愁深汨水魂。",
      "筇攜過竹寺，琴典在花村。饑拾山松子，誰知賈傅孫。"
    ]
  },
  {
    "volume": 721,
    "sequence": 10,
    "title": "河陽道中",
    "author": "李洞",
    "content": [
      "沖風仍躡凍，提轡手頻呵。得事應須早，愁人不在多。",
      "雪田平入塞，煙郭曲隨河。翻憶江濤裏，船中睡蓋蓑。"
    ]
  },
  {
    "volume": 721,
    "sequence": 11,
    "title": "送知己赴濮州",
    "author": "李洞",
    "content": [
      "中路行僧謁，郵亭話海濤。劍搖林狖落，旗閃岳禽高。",
      "苔長空州獄，花開夢省曹。濮陽流政化，一半布風騷。"
    ]
  },
  {
    "volume": 721,
    "sequence": 12,
    "title": "送行腳僧",
    "author": "李洞",
    "content": [
      "瓶枕繞腰垂，出門何所之。毳衣沾雨重，棕笠看山欹。",
      "夜觀入枯樹，野眠逢斷碑。鄰房母淚下，相課別離詞。"
    ]
  },
  {
    "volume": 721,
    "sequence": 13,
    "title": "龍州送人赴舉",
    "author": "李洞",
    "content": [
      "獻策赴招攜，行宮積翠西。挈囊秋卷重，轉棧晚峰齊。",
      "踏月趨金闕，拂雲看禦題。飛鳴豈回顧，獨鶴困江泥。"
    ]
  },
  {
    "volume": 721,
    "sequence": 14,
    "title": "送安撫從兄夷偶中丞",
    "author": "李洞",
    "content": [
      "奉詔向軍前，朱袍映雪鮮。河橋吹角凍，嶽月卷旗圓。",
      "僧救焚經火，人修著釣船。六州安撫後，萬戶解衣眠。"
    ]
  },
  {
    "volume": 721,
    "sequence": 15,
    "title": "送遠上人",
    "author": "李洞",
    "content": [
      "海嶽兩無邊，去來都偶然。齒因吟後冷，心向靜中圓。",
      "蟲網花間井，鴻鳴雨後天。葉書歸舊寺，應附載鐘船。"
    ]
  },
  {
    "volume": 721,
    "sequence": 16,
    "title": "宿鳳翔天柱寺窮易玄上人房",
    "author": "李洞",
    "content": [
      "天柱暮相逢，吟思天柱峰。墨研青露月，茶吸白雲鐘。",
      "臥語身粘蘚，行禪頂拂松。探玄為一決，明日去臨邛。"
    ]
  },
  {
    "volume": 721,
    "sequence": 17,
    "title": "下第送張霞歸覲江南",
    "author": "李洞",
    "content": [
      "此道背于時，攜歸一軸詩。樹沈孤鳥遠，風逆蹇驢遲。",
      "草入吟房壞，潮沖釣石移。恐傷歡覲意，半路摘愁髭。"
    ]
  },
  {
    "volume": 721,
    "sequence": 18,
    "title": "送人之天臺",
    "author": "李洞",
    "content": [
      "行李一枝藤，雲邊曉扣冰。丹經如不謬，白髮亦何能。",
      "淺井仙人境，明珠海客燈。乃知真隱者，笑就漢廷征。"
    ]
  },
  {
    "volume": 721,
    "sequence": 19,
    "title": "維摩暢林居",
    "author": "李洞",
    "content": [
      "諸方遊幾臘，五夏五峰銷。越講迎騎象，蕃齋懺射雕。",
      "冷筇和雪倚，朽櫟帶雲燒。從此西林老，瞥然三萬朝。"
    ]
  },
  {
    "volume": 721,
    "sequence": 20,
    "title": "送張喬下第歸宣州",
    "author": "李洞",
    "content": [
      "詩道世難通，歸甯楚浪中。早程殘嶽月，夜泊隔淮鐘。",
      "一鏡隨雙鬢，全家老半峰。無成來往過，折盡謝亭松。"
    ]
  },
  {
    "volume": 721,
    "sequence": 21,
    "title": "送盧郎中赴金州",
    "author": "李洞",
    "content": [
      "雲明天嶺高，刺郡輟仙曹。危棧窺猿頂，公庭掃鶴毛。",
      "出軍青壁罅，話道白眉毫。遠集歌謠客，州前泊幾艘。"
    ]
  },
  {
    "volume": 721,
    "sequence": 22,
    "title": "江幹即事",
    "author": "李洞",
    "content": [
      "病臥四更後，愁聞報早衙。隔關沈水鳥，侵郭噪園鴉。",
      "吏瘦餐溪柏，身羸憑海槎。滿朝吟五字，應不老煙霞。"
    ]
  },
  {
    "volume": 721,
    "sequence": 23,
    "title": "寄賀鄭常侍",
    "author": "李洞",
    "content": [
      "山亦懷恩地，高禽盡下飛。吏穿霞片望，僧掃月棱歸。",
      "省拜墀煙近，林居玉漏微。曾令駐錫話，聊用慰攀依。"
    ]
  },
  {
    "volume": 721,
    "sequence": 24,
    "title": "登樓",
    "author": "李洞",
    "content": [
      "川上值樓開，寒山四面來。竹吹人語遠，峰礙鳥飛回。",
      "生死別離陌，朝昏雲雨堆。誰知獨立意，濺淚落莓苔。"
    ]
  },
  {
    "volume": 721,
    "sequence": 25,
    "title": "贈禪友",
    "author": "李洞",
    "content": [
      "散花留內殿，宮女夢談禪。樹杪開樓鎖，雲中認嶽蓮。",
      "溪聲過長耳，筇節出羸肩。飛句相招宿，多逢有月天。"
    ]
  },
  {
    "volume": 721,
    "sequence": 26,
    "title": "早春友人訪別南歸",
    "author": "李洞",
    "content": [
      "南歸來取別，窮巷坐青苔。一盞薄醨酒，數枝零落梅。",
      "潮生楚驛閉，星在越樓開。明日望君處，前臨風月台。"
    ]
  },
  {
    "volume": 721,
    "sequence": 27,
    "title": "題雲際寺",
    "author": "李洞",
    "content": [
      "開門風雪頂，上徹困飛禽。猿戲青冥裏，人行紫閣陰。",
      "臘泉冰下出，夜磬月中尋。盡欲居岩室，如何不住心。"
    ]
  },
  {
    "volume": 721,
    "sequence": 28,
    "title": "山寺老僧",
    "author": "李洞",
    "content": [
      "雲際眾僧裏，獨攢眉似愁。護茶高夏臘，愛火老春秋。",
      "海浪南曾病，河冰北苦遊。歸來諸弟子，白遍後生頭。"
    ]
  },
  {
    "volume": 721,
    "sequence": 29,
    "title": "同僧宿道者院",
    "author": "李洞",
    "content": [
      "攜文過水宿，拂席四廊塵。墜果敲樓瓦，高螢映鶴身。",
      "點燈吹葉火，談佛悟山人。盡有棲霞志，好謀三教鄰。"
    ]
  },
  {
    "volume": 721,
    "sequence": 30,
    "title": "古柏",
    "author": "李洞",
    "content": [
      "手植知何代，年齊偃蓋松。結根生別樹，吹子落鄰峰。",
      "古幹經龍嗅，高煙過雁沖。可佳繁葉盡，聲不礙秋鐘。"
    ]
  },
  {
    "volume": 721,
    "sequence": 31,
    "title": "贈王鳳二山人",
    "author": "李洞",
    "content": [
      "山兄望鶴信，山弟聽烏占。養藥同開鼎，休棋各枕奩。",
      "相逢九江底，共到五峰尖。願許為三友，羞將白髮撏。"
    ]
  },
  {
    "volume": 721,
    "sequence": 32,
    "title": "避地冬夜與二三禪侶吟集茅齋",
    "author": "李洞",
    "content": [
      "四海通禪客，搜吟會草亭。撚髭孤燭白，閉目眾山青。",
      "松掛敲冰杖，壚溫注月瓶。獨愁懸舊旆，笏冷立殘星。"
    ]
  },
  {
    "volume": 721,
    "sequence": 33,
    "title": "贈道微禪師",
    "author": "李洞",
    "content": [
      "銅瓶澀瀉水，出磧躡蓮層。猛虎降低鼠，盤雕望小蠅。",
      "通禪五天日，照祖幾朝燈。短髮歸林白，何妨剃未能。"
    ]
  },
  {
    "volume": 721,
    "sequence": 34,
    "title": "吊草堂禪師",
    "author": "李洞",
    "content": [
      "杖屨疑師在，房關四壁蛩。貯瓶經臘水，響塔隔山鐘。",
      "乳鴿沿苔井，齋猿散雪峰。如何不見性，倚遍寺前松。"
    ]
  },
  {
    "volume": 721,
    "sequence": 35,
    "title": "宿長安蘇雍主簿廳",
    "author": "李洞",
    "content": [
      "縣對數峰雲，官清主簿貧。聽更池上鶴，伴值岳陽人。",
      "井鎖煎茶水，廳關搗藥塵。往來多屣步，同舍即諸鄰。"
    ]
  },
  {
    "volume": 721,
    "sequence": 36,
    "title": "秋宿潤州劉處士江亭",
    "author": "李洞",
    "content": [
      "北夢風吹斷，江邊處士亭。吟生萬井月，見盡一天星。",
      "浪靜魚沖鎖，窗高鶴聽經。東西渺無際，世界半滄溟。"
    ]
  },
  {
    "volume": 721,
    "sequence": 37,
    "title": "秋日曲江書事",
    "author": "李洞",
    "content": [
      "門搖枯葦影，落日共鷗歸。園近鹿來熟，江寒人到稀。",
      "片雲穿塔過，枯葉入城飛。翻怕賓鴻至，無才動禮闈。"
    ]
  },
  {
    "volume": 721,
    "sequence": 38,
    "title": "秋宿經上人房",
    "author": "李洞",
    "content": [
      "江房無葉落，松影帶山高。滿寺中秋月，孤窗入夜濤。",
      "舊真懸石壁，衰發落銅刀。臥聽曉耕者，與師知苦勞。"
    ]
  },
  {
    "volume": 721,
    "sequence": 39,
    "title": "冬日題覺公牛頭蘭若",
    "author": "李洞",
    "content": [
      "天寒高木靜，一磬隔川聞。鼎水看山汲，台香掃雪焚。",
      "鶴歸惟認刹，僧步不離雲。石室開禪後，輪珠謝聖君。"
    ]
  },
  {
    "volume": 721,
    "sequence": 40,
    "title": "送皇甫校書自蜀下峽，歸覲襄陽",
    "author": "李洞",
    "content": [
      "蜀道波不竭，巢烏出浪痕。松陰蓋巫峽，雨色徹荊門。",
      "宿寺青山盡，歸林彩服翻。苦吟懷凍餒，為吊浩然魂。"
    ]
  },
  {
    "volume": 721,
    "sequence": 41,
    "title": "題西明寺攻文僧林複上人房",
    "author": "李洞",
    "content": [
      "誰寄湘南信，陰窗硯起津。燒痕碑入集，海角寺留真。",
      "樓憩長空鳥，鐘驚半闕人。禦溝圓月會，似在草堂身。"
    ]
  },
  {
    "volume": 721,
    "sequence": 42,
    "title": "寄翠微無可上人",
    "author": "李洞",
    "content": [
      "遠近眾心歸，居然占翠微。展經猿識字，聽法虎知非。",
      "泉注城池夢，霞生侍衛衣。玄機不可學，何似總無機。"
    ]
  },
  {
    "volume": 721,
    "sequence": 43,
    "title": "喜鸞公自蜀歸",
    "author": "李洞",
    "content": [
      "禁院對生台，尋師到綠槐。寺高猿看講，鐘動鳥知齋。",
      "掃石月盈帚，濾泉花滿篩。歸來逢聖節，吟步上堯階。"
    ]
  },
  {
    "volume": 721,
    "sequence": 44,
    "title": "題新安國寺",
    "author": "李洞",
    "content": [
      "佛亦遇艱難，重興疊廢壇。偃松枝舊折，畫竹粉新幹。",
      "開講宮娃聽，拋生禁鳥餐。鐘聲入帝夢，天竺化長安。"
    ]
  },
  {
    "volume": 721,
    "sequence": 45,
    "title": "蕃寇侵逼，南歸道中",
    "author": "李洞",
    "content": [
      "雲州三萬騎，南走疾飛鷹。回磧星低雁，孤城月伴僧。",
      "敲關通漢節，傾府守河冰。無處論邊事，歸溪夜結罾。"
    ]
  },
  {
    "volume": 721,
    "sequence": 46,
    "title": "送東宮賈正字之蜀",
    "author": "李洞",
    "content": [
      "南朝獻晉史，東蜀瞰巴樓。長棧懷宮樹，疏峰露劍州。",
      "半空飛雪化，一道白雲流。若次江邊邑，宗詩為遍搜。"
    ]
  },
  {
    "volume": 721,
    "sequence": 47,
    "title": "吊侯圭常侍",
    "author": "李洞",
    "content": [
      "我重君能賦，君褒我解詩。三堂一拜遇，四海兩心知。",
      "影掛僧挑燭，名傳鶴拂碑。涪江吊孤塚，片月下峨嵋。"
    ]
  },
  {
    "volume": 721,
    "sequence": 48,
    "title": "顏上人房",
    "author": "李洞",
    "content": [
      "禦溝臨岸行，遠岫見雲生。松下度三伏，磬中銷五更。",
      "雨淋經閣白，日閃剃刀明。海畔終須去，燒燈老國清。"
    ]
  }
]