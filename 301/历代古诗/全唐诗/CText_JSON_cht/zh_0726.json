[
  {
    "volume": 726,
    "sequence": 1,
    "title": "和三鄉詩",
    "author": "陸貞洞",
    "content": [
      "惆悵殘花怨暮春，孤鸞舞鏡倍傷神。",
      "清詞好個幹人事，疑是文姬第二身。"
    ]
  },
  {
    "volume": 726,
    "sequence": 2,
    "title": "和三鄉詩",
    "author": "劉谷",
    "content": [
      "蘭蕙芬香見玉姿，路傍花笑景遲遲。",
      "苧蘿山下無窮意，並在三鄉惜別時。"
    ]
  },
  {
    "volume": 726,
    "sequence": 3,
    "title": "和三鄉詩",
    "author": "王祝",
    "content": [
      "女幾山前嵐氣低，佳人留恨此中題。",
      "不知雲雨歸何處，空使王孫見即迷。"
    ]
  },
  {
    "volume": 726,
    "sequence": 4,
    "title": "和三鄉詩",
    "author": "王滌",
    "content": [
      "浣紗遊女出關東，舊跡新詞一夢中。",
      "槐陌柳亭何限事，年年回首向春風。"
    ]
  },
  {
    "volume": 726,
    "sequence": 5,
    "title": "和三鄉詩",
    "author": "韋冰",
    "content": [
      "來時歡笑去時哀，家國迢迢向越台。",
      "待寫百年幽思盡，故宮流水莫相催。"
    ]
  },
  {
    "volume": 726,
    "sequence": 6,
    "title": "和三鄉詩",
    "author": "李昌鄴",
    "content": [
      "紅粉蕭娘手自題，分明幽怨發雲閨。",
      "不應更學文君去，泣向殘花歸剡溪。"
    ]
  },
  {
    "volume": 726,
    "sequence": 7,
    "title": "和三鄉詩",
    "author": "王碩",
    "content": [
      "無姓無名越水濱，芳詞空怨路傍人。",
      "莫教才子偏惆悵，宋玉東家是舊鄰。"
    ]
  },
  {
    "volume": 726,
    "sequence": 8,
    "title": "和三鄉詩",
    "author": "李縞",
    "content": [
      "會稽王謝兩風流，王子沉淪謝女愁。",
      "歸思若隨文字在，路傍空為感千秋。"
    ]
  },
  {
    "volume": 726,
    "sequence": 9,
    "title": "和三鄉詩",
    "author": "張綺",
    "content": [
      "洛川依舊好風光，蓮帳無因見女郎。",
      "雲雨散來音信斷，此生遺恨寄三鄉。"
    ]
  },
  {
    "volume": 726,
    "sequence": 10,
    "title": "和三鄉詩",
    "author": "高衢",
    "content": [
      "南北千山與萬山，軒車誰不思鄉關。",
      "獨留芳翰悲前跡，陌上恐傷桃李顏。"
    ]
  },
  {
    "volume": 726,
    "sequence": 11,
    "title": "複睹三鄉題處留贈",
    "author": "賈馳",
    "content": [
      "壁古字未滅，聲長響不絕。蕙質本如雲，松心應耐雪。",
      "耿耿離幽谷，悠悠望甌越。杞婦哭夫時，城崩無此說。"
    ]
  },
  {
    "volume": 726,
    "sequence": 12,
    "title": "秋入關",
    "author": "賈馳",
    "content": [
      "河上微風來，關頭樹初濕。今朝關城吏，又見孤客入。",
      "上國誰與期，西來徒自急。"
    ]
  },
  {
    "volume": 726,
    "sequence": 13,
    "title": "詠手二首",
    "author": "趙光遠",
    "content": [
      "妝成皓腕洗凝脂，背接紅巾掬水時。薄霧袖中拈玉斝，斜陽屏上撚青絲。喚人急拍臨前檻，摘杏高揎近曲池。",
      "好是琵琶弦畔見，細圓無節玉參差。",
      "撚玉搓瓊軟複圓，綠窗誰見上琴弦。慢籠彩筆閒書字，斜指瑤階笑打錢。爐面試香添麝炷，舌頭輕點貼金鈿。",
      "象床珍簟宮棋處，拈定文楸占角邊。"
    ]
  },
  {
    "volume": 726,
    "sequence": 14,
    "title": "題妓萊兒壁",
    "author": "趙光遠",
    "content": [
      "魚鑰獸環斜掩門，萋萋芳草憶王孫。醉憑青瑣窺韓壽，閑擲金梭惱謝鯤。不夜珠光連玉匣，辟寒釵影落瑤尊。",
      "欲知腸斷相思處，役盡江淹別後魂。"
    ]
  },
  {
    "volume": 726,
    "sequence": 15,
    "title": "題興化高田院橋亭",
    "author": "鄭良士",
    "content": [
      "到此溪亭上，浮生始覺非。野僧還惜別，遊客亦忘歸。",
      "月滿千岩靜，風清一磬微。何時脫塵役，杖履願相依。"
    ]
  },
  {
    "volume": 726,
    "sequence": 16,
    "title": "遊九鯉湖",
    "author": "鄭良士",
    "content": [
      "仄徑傾崖不可通，湖嵐林靄共溟蒙。九溪瀑影飛花外，萬樹春聲細雨中。覆石雲閑丹灶冷，采芝人去洞門空。",
      "我來不乞邯鄲夢，取醉聊乘鄭國風。"
    ]
  },
  {
    "volume": 726,
    "sequence": 17,
    "title": "寄富洋院禪者",
    "author": "鄭良士",
    "content": [
      "畫破青山路一條，走鞭飛蓋去何遙。礙天岩樹春先冷，鎖院溪雲晝不銷。霅上茗芽因客煮，海南沈屑為齋燒。",
      "誰能學得空門士，冷卻心灰守寂寥。"
    ]
  },
  {
    "volume": 726,
    "sequence": 18,
    "title": "贈翁承贊漆林書堂詩",
    "author": "蕭項",
    "content": [
      "軺車故國世應稀，昔日書堂二紀歸。手植松筠同茂盛，身榮金紫倍光輝。入門鄰里喧迎接，列坐兒童見等威。",
      "卻對芸窗勤苦處，舉頭全是錦為衣。"
    ]
  }
]