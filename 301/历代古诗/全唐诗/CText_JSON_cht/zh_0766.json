[
  {
    "volume": 766,
    "sequence": 1,
    "title": "貴游",
    "author": "劉兼",
    "content": [
      "繡衣公子宴池塘，淑景融融萬卉芳。珠翠照天春未老，管弦臨水日初長。風飄柳線金成穗，雨洗梨花玉有香。",
      "醉後不能離綺席，擬憑青帝系斜陽。"
    ]
  },
  {
    "volume": 766,
    "sequence": 2,
    "title": "夢歸故園",
    "author": "劉兼",
    "content": [
      "桐葉飛霜落井欄，菱花藏雪助衰顏。夜窗颯颯搖寒竹，秋枕迢迢夢故山。臨水釣舟橫荻岸，隔溪禪侶啟柴關。",
      "覺來依舊三更月，離緒鄉心起萬端。",
      "舊館秋寒夜夢長，水簾疏影入回塘。宦情率爾拖魚艇，客恨依然在燕梁。白鷺獨飄山面雪，紅蕖全謝鏡心香。",
      "起來不語無人會，醉倚東軒半夕陽。"
    ]
  },
  {
    "volume": 766,
    "sequence": 3,
    "title": "蜀都春晚感懷",
    "author": "劉兼",
    "content": [
      "蜀都春色漸離披，夢斷雲空事莫追。宮闕一城荒作草，王孫猶自醉如泥。誰家玉笛吹殘照，柳市金絲拂舊堤。",
      "可惜錦江無錦濯，海棠花下杜鵑啼。"
    ]
  },
  {
    "volume": 766,
    "sequence": 4,
    "title": "對雨",
    "author": "劉兼",
    "content": [
      "幽庭凝碧亦漣漪，簷溜聲繁聒夢歸。半岫金烏才委照，一川石燕又交飛。濯枝霢霂榴花吐，吹渚飄颻暑氣微。",
      "因憶故園閑釣處，蒼苔斑駁滿漁磯。"
    ]
  },
  {
    "volume": 766,
    "sequence": 5,
    "title": "春霽",
    "author": "劉兼",
    "content": [
      "春霽江山似畫圖，醉垂鞭袂出康衢。倡狂亂打貔貅鼓，懶慢遲修鴛鷺書。老色漸來欺鬢髮，閒情將欲傲簪裾。",
      "苔錢遍地知多少，買得花枝不落無。"
    ]
  },
  {
    "volume": 766,
    "sequence": 6,
    "title": "秋夕書懷",
    "author": "劉兼",
    "content": [
      "荒僻淹留歲已深，解龜無計恨難任。守方半會蠻夷語，賀廈全忘燕雀心。夜靜倚樓悲月笛，秋寒欹枕泣霜砧。",
      "宦情總逐愁腸斷，一箸鱸魚直萬金。",
      "直氣從來不入時，掩關慵更釣磻溪。斯文未喪宣尼歎，吾道將窮阮籍悲。輕粉覆霜凝夜砌，亂金鋪菊織秋籬。",
      "南陽臥久無人問，薄命非才有可疑。"
    ]
  },
  {
    "volume": 766,
    "sequence": 7,
    "title": "春宵",
    "author": "劉兼",
    "content": [
      "春雲春日共朦朧，滿院梨花半夜風。宿酒未醒珠箔卷，豔歌初闋玉樓空。五湖範蠡才堪重，六印蘇秦道不同。",
      "再取素琴聊假寐，南柯靈夢莫相通。"
    ]
  },
  {
    "volume": 766,
    "sequence": 8,
    "title": "秋夕書懷呈戎州郎中",
    "author": "劉兼",
    "content": [
      "素律初回枕簟涼，松風飄泊入華堂。譚雞寂默紗窗靜，夢蝶蕭條玉漏長。歸去水雲多阻隔，別來情緒足悲傷。",
      "霜砧月笛休相引，只有離襟淚兩行。",
      "風送秋荷滿鼻香，竹聲敲玉近虛廊。夢回故國情方黯，月過疏簾夜正涼。菱鏡也知移豔態，錦書其奈來年光。",
      "鸞膠處處難尋覓，斷盡相思寸寸腸。"
    ]
  },
  {
    "volume": 766,
    "sequence": 9,
    "title": "晚樓寓懷",
    "author": "劉兼",
    "content": [
      "薄暮疏林宿鳥還，倚樓垂袂複憑欄。月沈江底珠輪淨，雲鎖峰頭玉葉寒。劉毅暫貧雖壯志，馮唐將老自低顏。",
      "無言獨對秋風立，擬把朝簪換釣竿。"
    ]
  },
  {
    "volume": 766,
    "sequence": 10,
    "title": "征婦怨",
    "author": "劉兼",
    "content": [
      "金閨寂寞罷妝台，玉箸闌幹界粉腮。花落掩關春欲暮，月圓欹枕夢初回。鸞膠豈續愁腸斷，龍劍難揮別緒開。",
      "曾寄錦書無限意，塞鴻何事不歸來。"
    ]
  },
  {
    "volume": 766,
    "sequence": 11,
    "title": "對鏡",
    "author": "劉兼",
    "content": [
      "青鏡重磨照白須，白須撚閑意何如。故園迢遞千山外，荒郡淹留四載餘。風送竹聲侵枕簟，月移花影過庭除。",
      "秋霜滿領難消釋，莫讀離騷失意書。"
    ]
  },
  {
    "volume": 766,
    "sequence": 12,
    "title": "春燕",
    "author": "劉兼",
    "content": [
      "多時窗外語呢喃，只要佳人卷繡簾。大廈已成須慶賀，高門頻入莫憎嫌。花間舞蝶和香趁，江畔春泥帶雨銜。",
      "棲息數年情已厚，營巢爭肯傍他簷。"
    ]
  },
  {
    "volume": 766,
    "sequence": 13,
    "title": "春晚寓懷",
    "author": "劉兼",
    "content": [
      "一承兌澤蒞方州，八度春光照郡樓。好景幾將官吏醉，名山時領管弦遊。空花任爾頻侵眼，老雪從他漸滿頭。",
      "歸去杜陵池閣在，只能歡笑不能愁。"
    ]
  },
  {
    "volume": 766,
    "sequence": 14,
    "title": "中春宴游",
    "author": "劉兼",
    "content": [
      "二月風光似洞天，紅英翠萼簇芳筵。楚王雲雨迷巫峽，江令文章媚蜀箋。歌黛入顰春袖斂，舞衣新繡曉霞鮮。",
      "酒闌香袂初分散，笑指漁翁釣暮煙。"
    ]
  },
  {
    "volume": 766,
    "sequence": 15,
    "title": "春晚閑望",
    "author": "劉兼",
    "content": [
      "東風滿地是梨花，只把琴心殢酒家。立處晚樓橫短笛，望中春草接平沙。雁行斷續晴天遠，燕翼參差翠幕斜。",
      "歸計未成頭欲白，釣舟煙浪思無涯。"
    ]
  },
  {
    "volume": 766,
    "sequence": 16,
    "title": "秋夕書事",
    "author": "劉兼",
    "content": [
      "搖落江天萬木空，雁行斜戛塞垣風。征閨搗月離愁遠，舊館眠雲旅夢通。郢客豈能陪下裏，皋禽爭肯戀樊籠。",
      "此心曠蕩誰相會，盡在南華十卷中。"
    ]
  },
  {
    "volume": 766,
    "sequence": 17,
    "title": "蓮塘霽望",
    "author": "劉兼",
    "content": [
      "新秋菡萏發紅英，向晚風飄滿郡馨。萬疊水紋羅乍展，一雙鸂鶒繡初成。採蓮女散吳歌闋，拾翠人歸楚雨晴。",
      "遠岸牧童吹短笛，蓼花深處信牛行。"
    ]
  },
  {
    "volume": 766,
    "sequence": 18,
    "title": "送從弟舍人入蜀",
    "author": "劉兼",
    "content": [
      "嘉陵江畔餞行車，離袂難分十裏餘。慷慨莫誇心似鐵，留連不覺淚成珠。風光川谷梅將發，音信雲天雁未疏。",
      "立馬舉鞭無限意，會稀別遠擬何如。"
    ]
  },
  {
    "volume": 766,
    "sequence": 19,
    "title": "新回車院筵上作",
    "author": "劉兼",
    "content": [
      "回車院子未回車，三載疲民詠袴襦。借寇已承英主詔，乞骸須上老臣書。黃金蜀柳籠朱戶，碧玉湘筠映綺疏。",
      "因問滿筵詩酒客，錦江何處有鱸魚。"
    ]
  },
  {
    "volume": 766,
    "sequence": 20,
    "title": "寄長安鄭員外",
    "author": "劉兼",
    "content": [
      "屈指良交十四人，隙駒風燭漸為塵。當初花下三秦客，只有天涯二老身。乘醉幾同遊北內，尋芳多共謁東鄰。",
      "此時阻隔關山遠，月滿江樓淚滿巾。"
    ]
  },
  {
    "volume": 766,
    "sequence": 21,
    "title": "咸陽懷古",
    "author": "劉兼",
    "content": [
      "高秋咸鎬起霜風，秦漢荒陵樹葉紅。七國鬥雞方賈勇，中原逐鹿更爭雄。南山漠漠雲常在，渭水悠悠事旋空。",
      "立馬舉鞭遙望處，阿房遺址夕陽東。"
    ]
  },
  {
    "volume": 766,
    "sequence": 22,
    "title": "春怨",
    "author": "劉兼",
    "content": [
      "繡林紅岸落花鈿，故去新來感自然。絕塞杪春悲漢月，長林深夜泣緗弦。錦書雁斷應難寄，菱鏡鸞孤貌可憐。",
      "獨倚畫屏人不會，夢魂才別戍樓邊。"
    ]
  },
  {
    "volume": 766,
    "sequence": 23,
    "title": "登樓寓望",
    "author": "劉兼",
    "content": [
      "憑高多是偶汍瀾，紅葉何堪照病顏。萬疊雲山供遠恨，一軒風物送秋寒。背琴鶴客歸松徑，橫笛牛童臥蓼灘。",
      "獨倚郡樓無限意，夕陽西去水東還。"
    ]
  },
  {
    "volume": 766,
    "sequence": 24,
    "title": "江岸獨步",
    "author": "劉兼",
    "content": [
      "醉卓寒筇傍水行，漁翁不會獨吟情。龜能顧印誰相重，鶴偶乘軒自可輕。簪組百年終長物，文章千古亦虛名。",
      "是非得喪皆閒事，休向南柯與夢爭。"
    ]
  },
  {
    "volume": 766,
    "sequence": 25,
    "title": "江樓望鄉寄內",
    "author": "劉兼",
    "content": [
      "獨上江樓望故鄉，淚襟霜笛共淒涼。雲生隴首秋雖早，月在天心夜已長。魂夢只能隨蛺蝶，煙波無計學鴛鴦。",
      "蜀箋都有三千幅，總寫離情寄孟光。"
    ]
  },
  {
    "volume": 766,
    "sequence": 26,
    "title": "命妓不至",
    "author": "劉兼",
    "content": [
      "琴中難挑孰憐才，獨對良宵酒數杯。蘇子黑貂將已盡，宋弘青鳥又空回。月穿淨牖霜成隙，風卷殘花錦作堆。",
      "欹枕夢魂何處去，醉和春色入天臺。"
    ]
  },
  {
    "volume": 766,
    "sequence": 27,
    "title": "宣賜錦袍設上贈諸郡客",
    "author": "劉兼",
    "content": [
      "十月芙蓉花滿枝，天庭驛騎賜寒衣。將同玉蝶侵肌冷，也遣金鵬遍體飛。夜臥始知多忝竊，晝行方覺轉光輝。",
      "深冬若得朝丹闕，太華峰前衣錦歸。"
    ]
  },
  {
    "volume": 766,
    "sequence": 28,
    "title": "晨雞",
    "author": "劉兼",
    "content": [
      "朱冠金距彩毛身，昧爽高聲已報晨。作瑞莫慚先貢楚，擅場須信獨推秦。淮南也伴升仙犬，函谷曾容借曉人。",
      "此日卑棲隨飲啄，宰君驅我亦相馴。"
    ]
  },
  {
    "volume": 766,
    "sequence": 29,
    "title": "芳春",
    "author": "劉兼",
    "content": [
      "微雨微風隔畫簾，金爐檀炷冷慵添。桃花滿地春牢落，柳絮成堆雪棄嫌。寶瑟不能邀卓氏，彩毫何必夢江淹。",
      "宦情歸興休相撓，隼旆漁舟總未厭。"
    ]
  },
  {
    "volume": 766,
    "sequence": 30,
    "title": "春遊",
    "author": "劉兼",
    "content": [
      "柳成金穗草如茵，載酒尋花共賞春。",
      "先入醉鄉君莫問，十年風景在三秦。",
      "搖搖離緒不能持，滿郡花開酒熟時。羞聽黃鶯求善友，強隨綠柳展愁眉。隔雲故國山千疊，傍水芳林錦萬枝。",
      "聖主未容歸北闕，且將勤儉撫南夷。"
    ]
  },
  {
    "volume": 766,
    "sequence": 31,
    "title": "重陽感懷",
    "author": "劉兼",
    "content": [
      "重陽不忍上高樓，寒菊年年照暮秋。萬疊故山雲總隔，兩行鄉淚血和流。黃茅莽莽連邊郡，紅葉紛紛落釣舟。",
      "歸計未成年漸老，茱萸羞戴雪霜頭。",
      "載花乘酒上高山，四望秋空八極寬。蜀國江山存不得，劉家豚犬取何難。張儀舊壁蒼苔厚，葛亮荒祠古木寒。",
      "獨對斜陽更惆悵，錦江東注似波瀾。"
    ]
  },
  {
    "volume": 766,
    "sequence": 32,
    "title": "宴游池館",
    "author": "劉兼",
    "content": [
      "綺筵金碧照芳菲，酒滿瑤卮水滿池。去歲南岐離郡日，今春東蜀看花時。儉蓮發臉當籌著，緒柳生腰按柘枝。",
      "座客半酣言笑狎，孔融懷抱正怡怡。"
    ]
  },
  {
    "volume": 766,
    "sequence": 33,
    "title": "寄高書記",
    "author": "劉兼",
    "content": [
      "齊朝慶裔祖敖曹，麟角無雙鳳九毛。聲價五侯爭辟命，文章一代振風騷。醉琴自寄陶家意，夢枕誰聽益郡刀。",
      "補袞應星曾奏舉，北山南海孰為高。"
    ]
  },
  {
    "volume": 766,
    "sequence": 34,
    "title": "再見從弟舍人",
    "author": "劉兼",
    "content": [
      "屈指依稀十五年，鸞台秘閣位相懸。分飛淮甸雁行斷，重見江樓蟾影圓，滯跡未偕朝北闕，高才方命入西川。",
      "願君通理須還早，拜慶慈親几杖前。"
    ]
  },
  {
    "volume": 766,
    "sequence": 35,
    "title": "春晝醉眠",
    "author": "劉兼",
    "content": [
      "朱欄芳草綠纖纖，欹枕高堂卷畫簾。處處落花春寂寂，時時中酒病懨懨。塞鴻信斷雖堪訝，梁燕詞多且莫嫌。",
      "自有卷書銷永日，霜華未用鬢邊添。"
    ]
  },
  {
    "volume": 766,
    "sequence": 36,
    "title": "中夏晝臥",
    "author": "劉兼",
    "content": [
      "寂寂無聊九夏中，傍簷依壁待清風。",
      "壯圖奇策無人問，不及南陽一臥龍。"
    ]
  },
  {
    "volume": 766,
    "sequence": 37,
    "title": "春夕寓興",
    "author": "劉兼",
    "content": [
      "忘憂何必在庭萱，是事悠悠竟可寬。酒病未能辭錦裏，春狂又擬入桃源。風吹楊柳絲千縷，月照梨花雪萬團。",
      "閑泥金徽度芳夕，幽泉石上自潺湲。"
    ]
  },
  {
    "volume": 766,
    "sequence": 38,
    "title": "春夜",
    "author": "劉兼",
    "content": [
      "薄薄春雲籠皓月，杏花滿地堆香雪。",
      "醉垂羅袂倚朱欄，小數玉仙歌未闋。"
    ]
  },
  {
    "volume": 766,
    "sequence": 39,
    "title": "訪飲妓不遇，招酒徒不至",
    "author": "劉兼",
    "content": [
      "小橋流水接平沙，何處行雲不在家。畢卓未來輕竹葉，劉晨重到殢桃花。琴樽冷落春將盡，幃幌蕭條日又斜。",
      "回首卻尋芳草路，金鞍拂柳思無涯。"
    ]
  },
  {
    "volume": 766,
    "sequence": 40,
    "title": "春宴河亭",
    "author": "劉兼",
    "content": [
      "柳擺輕絲拂嫩黃，檻前流水滿池塘。一筵金翠臨芳岸，四面煙花出粉牆。舞袖逐風翻繡浪，歌塵隨燕下雕梁。",
      "蠻箋象管休凝思，且放春心入醉鄉。"
    ]
  },
  {
    "volume": 766,
    "sequence": 41,
    "title": "蜀都道中",
    "author": "劉兼",
    "content": [
      "劍關雲棧亂崢嶸，得喪何由險與平。千載龜城終失守，一堆鬼錄漫留名。季年必不延昏主，薄賞那堪激懦兵。",
      "李特後來多二世，納降歸擬盡公卿。"
    ]
  },
  {
    "volume": 766,
    "sequence": 42,
    "title": "萬葛樹",
    "author": "劉兼",
    "content": [
      "葉如羽蓋豈堪論，百步清陰鎖綠雲。善政已聞思召伯，英風偏稱號將軍。靜鋪講席麟經潤，高拂□枝兔影分。",
      "更有歲寒霜雪操，莫將樗櫟擬相群。"
    ]
  },
  {
    "volume": 766,
    "sequence": 43,
    "title": "春夕遣懷",
    "author": "劉兼",
    "content": [
      "窮通分定莫淒涼，且放歡情入醉鄉。範蠡扁舟終去相，馮唐半世隻為郎。風飄玉笛梅初落，酒泛金樽月未央。",
      "休把虛名撓懷抱，九原丘隴盡侯王。"
    ]
  },
  {
    "volume": 766,
    "sequence": 44,
    "title": "西齋",
    "author": "劉兼",
    "content": [
      "西齋新竹兩三莖，也有風敲碎玉聲。",
      "莫恨移來欄檻遠，譬如元本此間生。"
    ]
  },
  {
    "volume": 766,
    "sequence": 45,
    "title": "新蟬",
    "author": "劉兼",
    "content": [
      "齊女屏幃失舊容，侍中冠冕有芳蹤。翅翻晚鬢尋香露，聲引秋絲逐遠風。旅館聽時髭欲白，戍樓聞處葉多紅。",
      "只知送恨添愁事，誰見淩霄羽蛻功。"
    ]
  },
  {
    "volume": 766,
    "sequence": 46,
    "title": "寄滑州文秀大師",
    "author": "劉兼",
    "content": [
      "分飛屈指十三年，菡萏峰前別社蓮。薄宦偶然來左蜀，孤雲何事在南燕。一封瑤簡音初達，兩處金沙色共圓。",
      "珍重湯休惠佳句，郡齋吟久不成眠。"
    ]
  },
  {
    "volume": 766,
    "sequence": 47,
    "title": "中春登樓",
    "author": "劉兼",
    "content": [
      "金杯不以滌愁腸，江郡芳時憶故鄉。兩岸煙花春富貴，一樓風月夜淒涼。王章莫恥牛衣淚，潘嶽休驚鶴鬢霜。",
      "歸去蓮花歸未得，白雲深處有茅堂。",
      "古今通塞莫咨嗟，謾把霜髯敵歲華。失手已慚蛇有足，用心休為鼠無牙。九天雲淨方憐月，一夜風高便厭花。",
      "獨倚郡樓人不會，釣舟春浪接平沙。"
    ]
  },
  {
    "volume": 766,
    "sequence": 48,
    "title": "自遣",
    "author": "劉兼",
    "content": [
      "未上亨衢獨醉吟，賦成無處博黃金。家人莫問張儀舌，國士須知豫讓心。照乘始堪沽善價，陽春爭忍混凡音。",
      "鶤鵬鱗翼途程在，九萬風雲海浪深。"
    ]
  },
  {
    "volume": 766,
    "sequence": 49,
    "title": "偶有下殤，因而自遣",
    "author": "劉兼",
    "content": [
      "彭壽殤齡共兩空，幻泡緣影夢魂中。缺圓宿會長如月，飄忽浮生疾似風。修短百年先後定，賢愚千古是非同。",
      "南柯太守知人意，休問陶陶塞上翁。"
    ]
  },
  {
    "volume": 766,
    "sequence": 50,
    "title": "倦學",
    "author": "劉兼",
    "content": [
      "樂廣亡來冰鏡稀，宓妃嫫母混妍媸。且于霧裏藏玄豹，休向窗中問碧雞。百氏典墳空自苦，一堆螢雪竟誰知。",
      "門前春色芳如畫，好掩書齋任所之。"
    ]
  },
  {
    "volume": 766,
    "sequence": 51,
    "title": "去年今日",
    "author": "劉兼",
    "content": [
      "去年今日到榮州，五騎紅塵入郡樓。貔虎只知迎太守，蠻夷不信是儒流。奸豪已息時將泰，疲瘵全蘇歲又周。",
      "聖主若容辭重祿，便歸煙水狎群鷗。"
    ]
  },
  {
    "volume": 766,
    "sequence": 52,
    "title": "晝寢",
    "author": "劉兼",
    "content": [
      "花落青苔錦數重，書淫不覺避春慵。恣情枕上飛莊蝶，任爾雲間騁陸龍。玉液未能消氣魄，牙籤方可滌昏蒙。",
      "起來已被詩魔引，窗外寒敲翠竹風。"
    ]
  },
  {
    "volume": 766,
    "sequence": 53,
    "title": "郡齋寓興",
    "author": "劉兼",
    "content": [
      "依約樊川似旭川，郡齋風物盡蕭然。秋庭碧蘚鋪雲錦，晚閣紅蕖簇水仙。醉筆語狂揮粉壁，歌梁塵亂拂花鈿。",
      "情懷放蕩無羈束，地角天涯亦信緣。"
    ]
  },
  {
    "volume": 766,
    "sequence": 54,
    "title": "郡樓閑望書懷",
    "author": "劉兼",
    "content": [
      "郡城樓閣繞江濱，風物清秋入望頻。銅鼓祭龍雲塞廟，蘆花飄市雪粘人。蓮披淨沼群香散，鷺點寒煙玉片新。",
      "歸去杜陵池館在，且將朝服拂埃塵。"
    ]
  },
  {
    "volume": 766,
    "sequence": 55,
    "title": "玉燭花",
    "author": "劉兼",
    "content": [
      "嫋嫋香英三四枝，亭亭紅豔照階墀。正當晚檻初開處，卻似春闈就試時。少女不吹方熠爚，東君偏惜未離披。",
      "夜深斜倚朱欄外，擬把鄰光借與誰。"
    ]
  },
  {
    "volume": 766,
    "sequence": 56,
    "title": "從弟舍人惠茶",
    "author": "劉兼",
    "content": [
      "曾求芳茗貢蕪詞，果沐頒沾味甚奇。龜背起紋輕炙處，雲頭翻液乍烹時。老丞倦悶偏宜矣，舊客過從別有之。",
      "珍重宗親相寄惠，水亭山閣自攜持。"
    ]
  },
  {
    "volume": 766,
    "sequence": 57,
    "title": "再看光福寺牡丹",
    "author": "劉兼",
    "content": [
      "去年曾看牡丹花，蛺蝶迎人傍彩霞。今日再遊光福寺，春風吹我入仙家。當筵芬馥歌唇動，倚檻嬌羞醉眼斜。",
      "來歲未朝金闕去，依前和露載歸衙。"
    ]
  },
  {
    "volume": 766,
    "sequence": 58,
    "title": "海棠花",
    "author": "劉兼",
    "content": [
      "淡淡微紅色不深，依依偏得似春心。煙輕虢國顰歌黛，露重長門斂淚衿。低傍繡簾人易折，密藏香蕊蝶難尋。",
      "良宵更有多情處，月下芬芳伴醉吟。"
    ]
  },
  {
    "volume": 766,
    "sequence": 59,
    "title": "新竹",
    "author": "劉兼",
    "content": [
      "近窗臥砌兩三叢，佐靜添幽別有功。影鏤碎金初透月，聲敲寒玉乍搖風。無憑費叟煙波碧，莫信湘妃淚點紅。",
      "自是子猷偏愛爾，虛心高節雪霜中。"
    ]
  },
  {
    "volume": 766,
    "sequence": 60,
    "title": "木芙蓉",
    "author": "劉兼",
    "content": [
      "素靈失律詐風流，強把芳菲半載偷。是葉葳蕤霜照夜，此花爛熳火燒秋。謝蓮色淡爭堪種，陶菊香穠亦合羞。",
      "誰道金風能肅物，因何厚薄不相侔。"
    ]
  },
  {
    "volume": 766,
    "sequence": 61,
    "title": "送二郎君歸長安",
    "author": "劉兼",
    "content": [
      "我兒辭去淚雙流，蜀郡秦川兩處愁。紅葉滿山歸故國，黃茅遍地住他州。荷衣曉掛慚官吏，菱鏡秋窺訝鬢髹。",
      "好向雲泉營舊隱，莫教莊叟畏犧牛。"
    ]
  },
  {
    "volume": 766,
    "sequence": 62,
    "title": "送文英大師",
    "author": "劉兼",
    "content": [
      "屈指平陽別社蓮，蟾光一百度曾圓。孤雲自在知何處，薄宦參差亦信緣。山郡披風方穆若，花時分袂更淒然。",
      "搖鞭相送嘉陵岸，回首群峰隔翠煙。"
    ]
  },
  {
    "volume": 766,
    "sequence": 63,
    "title": "酬勾評事",
    "author": "劉兼",
    "content": [
      "閒庭欹枕正悲秋，忽覺新編浣遠愁。才薄只愁安雁戶，年高空憶複漁舟。鷺翹皓雪臨汀岸，蓮嫋紅香匝郡樓。",
      "對景卻慚無藻思，南金荊玉卒難酬。"
    ]
  },
  {
    "volume": 766,
    "sequence": 64,
    "title": "初至郡界",
    "author": "劉兼",
    "content": [
      "嘉陵江畔接榮川，兩畔旌旗下瀨船。郡印已分炎瘴地，朝衣猶惹禦爐煙。蓮塘小飲香隨艇，月榭高吟水壓天。",
      "錦字莫嫌歸路遠，華夷一統太平年。"
    ]
  },
  {
    "volume": 766,
    "sequence": 65,
    "title": "到郡後有寄",
    "author": "劉兼",
    "content": [
      "蜀路新修盡坦平，交親深幸再逢迎。正當返袂思鄉國，卻似歸家見弟兄。沾澤只慚堯綍重，溯流還喜範舟輕。",
      "欲將感戀裁書旨，多少魚箋寫得成。"
    ]
  },
  {
    "volume": 766,
    "sequence": 66,
    "title": "長春節",
    "author": "劉兼",
    "content": [
      "聖朝佳節遇長春，跪捧金爐祝又焚。寶藏發來天地秀，兵戈銷後帝皇尊。太平基址千年永，混一車書萬古存。",
      "更有馨香滿芳檻，和風遲日在蘭蓀。"
    ]
  },
  {
    "volume": 766,
    "sequence": 67,
    "title": "登郡樓書事",
    "author": "劉兼",
    "content": [
      "偶奉綸書蒞旭川，郡樓嘉致盡依然。松欹鳥道雲藏寺，月滿漁舟水浸天。望帝古祠花簇簇，錦城歸路草芊芊。",
      "有時倚檻垂雙袂，故國風光似眼前。"
    ]
  },
  {
    "volume": 766,
    "sequence": 68,
    "title": "旭川祁宰思家而卒，因述意呈秦川知己",
    "author": "劉兼",
    "content": [
      "歲稔民康絕訟論，政成公暇自由身。朝看五馬閑如社，夜擁雙姬暖似春。家計不憂憑塚子，官資無愧是朝臣。",
      "豈同齷齪祁員外，至死悲涼一婦人。"
    ]
  },
  {
    "volume": 766,
    "sequence": 69,
    "title": "登郡樓書懷",
    "author": "劉兼",
    "content": [
      "煙雨樓臺漸晦冥，錦江澄碧浪花平。卞和未雪荊山恥，莊舄空傷越國情。天際寂寥無雁下，雲端依約有僧行。",
      "登高欲繼離騷詠，魂斷愁深寫不成。",
      "邊郡荒涼悲且歌，故園迢遞隔煙波。琴聲背俗終如是，劍氣沖星又若何。朝客漸通書信少，釣舟頻引夢魂多。",
      "北山更有移文者，白首無塵歸去麼。",
      "莫嗔阮氏哭途窮，萬代深沈恨亦同。瑞玉豈知將抵鵲，鉛刀何事卻屠龍。九夷欲適嗟吾道，五柳終歸效古風。",
      "獨倚郡樓無限意，滿江煙雨正冥蒙。"
    ]
  },
  {
    "volume": 766,
    "sequence": 70,
    "title": "偶聞官吏舉請，輒有一篇寄從弟舍人",
    "author": "劉兼",
    "content": [
      "官吏潛陳借寇詞，宦情鄉夢兩相違。青城錦水無心住，紫閣蓮峰有意歸。張翰鱸魚因醉憶，孟光書信近春稀。",
      "黃茅瘴色看看起，貪者猶疑別是機。"
    ]
  },
  {
    "volume": 766,
    "sequence": 71,
    "title": "誡是非",
    "author": "劉兼",
    "content": [
      "巧舌如簧總莫聽，是非多自愛憎生。三人告母雖投杼，百犬聞風只吠聲。辨玉且寬和氏罪，誣金須認不疑情。",
      "因思疇昔游談者，六國交馳亦受烹。"
    ]
  },
  {
    "volume": 766,
    "sequence": 72,
    "title": "簡豎儒",
    "author": "劉兼",
    "content": [
      "蹄涔豈信有滄浪，螢火何堪並太陽。淵奧未曾探禹穴，矜誇便擬越丘牆。小巫神氣終須怯，下裏音聲必不長。",
      "近日冰壺多晦昧，虎皮羊質也觀光。"
    ]
  },
  {
    "volume": 766,
    "sequence": 73,
    "title": "貽諸學童",
    "author": "劉兼",
    "content": [
      "橫經叉手步還趨，積善方知慶有餘。五個小雛離學院，一行新雁入貧居。攘羊告罪言何直，舐犢牽情理豈虛。",
      "勸汝立身須苦志，月中丹桂自扶疏。"
    ]
  }
]