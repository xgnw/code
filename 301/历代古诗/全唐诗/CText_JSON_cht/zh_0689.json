[
  {
    "volume": 689,
    "sequence": 1,
    "title": "山居即事二首",
    "author": "陸希聲",
    "content": [
      "君山蒼翠接青冥，東走洮湖上洞庭。茅屋向陽梳白髮，竹窗深夜誦丹經。湧泉回泬魚龍氣，怪石驚騰鳥獸形。",
      "為問前時金馬客，此焉還作少微星。",
      "不是幽棲矯性靈，從來無意在膻腥。滿川風物供高枕，四合雲山借畫屏。五鹿歸來驚岳嶽，孤鴻飛去入冥冥。",
      "君陽遁叟何為樂，一炷清香兩卷經。"
    ]
  },
  {
    "volume": 689,
    "sequence": 2,
    "title": "陽羨雜詠十九首：苦行徑",
    "author": "陸希聲",
    "content": [
      "山前無數碧琅玕，一徑清森五月寒。",
      "世上何人憐苦節，應須細問子猷看。"
    ]
  },
  {
    "volume": 689,
    "sequence": 3,
    "title": "陽羨雜詠十九首：梅花塢",
    "author": "陸希聲",
    "content": [
      "凍蕊凝香色豔新，小山深塢伴幽人。",
      "知君有意淩寒色，羞共千花一樣春。"
    ]
  },
  {
    "volume": 689,
    "sequence": 4,
    "title": "陽羨雜詠十九首：石兕台",
    "author": "陸希聲",
    "content": [
      "大河波浪激潼關，青兕胡為伏此山。",
      "遙想楚王雲夢澤，蜺旌羽蓋定空還。"
    ]
  },
  {
    "volume": 689,
    "sequence": 5,
    "title": "陽羨雜詠十九首：講易台",
    "author": "陸希聲",
    "content": [
      "年逾知命志尤堅，獨向青山更絕編。",
      "天下有山山有水，養蒙肥遁正翛然。"
    ]
  },
  {
    "volume": 689,
    "sequence": 6,
    "title": "陽羨雜詠十九首：觀魚亭",
    "author": "陸希聲",
    "content": [
      "惠施徒自學多方，謾說觀魚理未長。",
      "不得莊生濠上旨，江湖何以見相忘。"
    ]
  },
  {
    "volume": 689,
    "sequence": 7,
    "title": "陽羨雜詠十九首：綠雲亭",
    "author": "陸希聲",
    "content": [
      "六月清涼綠樹陰，小亭高臥滌煩襟。",
      "羲皇向上何人到，永日時時弄素琴。"
    ]
  },
  {
    "volume": 689,
    "sequence": 8,
    "title": "陽羨雜詠十九首：清輝堂",
    "author": "陸希聲",
    "content": [
      "野人心地本無機，為愛茅簷倚翠微。",
      "盡日尊前誰是客，秋山含水有清輝。"
    ]
  },
  {
    "volume": 689,
    "sequence": 9,
    "title": "陽羨雜詠十九首：觀妙庵",
    "author": "陸希聲",
    "content": [
      "妙理難觀旨甚深，欲知無欲是無心。",
      "茅庵不異人間世，河上真人自可尋。"
    ]
  },
  {
    "volume": 689,
    "sequence": 10,
    "title": "陽羨雜詠十九首：西陽亭",
    "author": "陸希聲",
    "content": [
      "隔林殘日照孤亭，玄晏先生酒未醒。",
      "入夜莫愁迷下路，昔人猶在逐流螢。"
    ]
  },
  {
    "volume": 689,
    "sequence": 11,
    "title": "陽羨雜詠十九首：弄雲亭",
    "author": "陸希聲",
    "content": [
      "自知無業致吾君，只向春山弄白雲。",
      "已共此山私斷當，不須轉轍重移文。"
    ]
  },
  {
    "volume": 689,
    "sequence": 12,
    "title": "陽羨雜詠十九首：伏龜堂",
    "author": "陸希聲",
    "content": [
      "盤崖蹙縮似靈龜，鬼谷先生隱遁時。",
      "不獨卷懷經世志，白雲流水是心期。"
    ]
  },
  {
    "volume": 689,
    "sequence": 13,
    "title": "陽羨雜詠十九首：桃花谷",
    "author": "陸希聲",
    "content": [
      "君陽山下足春風，滿谷仙桃照水紅。",
      "何必武陵源上去，澗邊好過落花中。"
    ]
  },
  {
    "volume": 689,
    "sequence": 14,
    "title": "陽羨雜詠十九首：含桃圃",
    "author": "陸希聲",
    "content": [
      "小圃初晴風露光，含桃花發滿山香。",
      "看花對酒心無事，倍覺春來白日長。"
    ]
  },
  {
    "volume": 689,
    "sequence": 15,
    "title": "陽羨雜詠十九首：茗坡",
    "author": "陸希聲",
    "content": [
      "二月山家穀雨天，半坡芳茗露華鮮。",
      "春醒酒病兼消渴，惜取新芽旋摘煎。"
    ]
  },
  {
    "volume": 689,
    "sequence": 16,
    "title": "陽羨雜詠十九首：松嶺",
    "author": "陸希聲",
    "content": [
      "嶺上青松手自栽，已能蒼翠映莓苔。",
      "歲寒本是君家事，好送清風月下來。"
    ]
  },
  {
    "volume": 689,
    "sequence": 17,
    "title": "陽羨雜詠十九首：桃溪",
    "author": "陸希聲",
    "content": [
      "芳草霏霏遍地齊，桃花脈脈自成溪。",
      "也知百舌多言語，任向春風盡意啼。"
    ]
  },
  {
    "volume": 689,
    "sequence": 18,
    "title": "陽羨雜詠十九首：李徑",
    "author": "陸希聲",
    "content": [
      "一徑穠芳萬蕊攢，風吹雨打未摧殘。",
      "憐君盡向高枝發，應為行人要整冠。"
    ]
  },
  {
    "volume": 689,
    "sequence": 19,
    "title": "陽羨雜詠十九首：鴻盤",
    "author": "陸希聲",
    "content": [
      "落落飛鴻漸始盤，青雲起處剩須看。",
      "如今天路多矰繳，縱使銜蘆去也難。"
    ]
  },
  {
    "volume": 689,
    "sequence": 20,
    "title": "陽羨雜詠十九首：偃月嶺",
    "author": "陸希聲",
    "content": [
      "山嶺依稀偃月形，數層倚石疊空青。",
      "幾回雪夜寒光積，直似金光照戶庭。"
    ]
  },
  {
    "volume": 689,
    "sequence": 21,
    "title": "寄z6光上人",
    "author": "陸希聲",
    "content": [
      "筆下龍蛇似有神，天池雷雨變逡巡。",
      "寄言昔日不龜手，應念江頭洴澼人。"
    ]
  },
  {
    "volume": 689,
    "sequence": 22,
    "title": "喜杜荀鶴及第",
    "author": "李昭象",
    "content": [
      "深岩貧複病，榜到見君名。貧病渾如失，山川頓覺清。",
      "一春新酒興，四海舊詩聲。日使能吟者，西來步步輕。"
    ]
  },
  {
    "volume": 689,
    "sequence": 23,
    "title": "赴舉出山留寄山居鄭參軍",
    "author": "李昭象",
    "content": [
      "還如費冠卿，向此振高名。肯羨魚須美，長誇鶴氅輕。",
      "理琴寒指倦，試藥黑髭生。時泰難雲臥，隨看急詔行。"
    ]
  },
  {
    "volume": 689,
    "sequence": 24,
    "title": "題顧正字溪居",
    "author": "李昭象",
    "content": [
      "高敞吟軒近釣灣，塵中來似出人間。若教明月休生桂，應得危時共掩關。春酒夜棋難放客，短籬疏竹不遮山。",
      "莫誇恬淡勝榮祿，雁引行高未許閑。"
    ]
  },
  {
    "volume": 689,
    "sequence": 25,
    "title": "寄獻山中顧公員外",
    "author": "李昭象",
    "content": [
      "抽卻朝簪著釣蓑，近來聲跡轉巍峨。祥麟避網雖山野，丹鳳銜書即薜蘿。乍隱文章情更逸，久閑經濟術翻多。",
      "深慚未副吹噓力，竟困風埃爭奈何。"
    ]
  },
  {
    "volume": 689,
    "sequence": 26,
    "title": "山中寄崔諫議",
    "author": "李昭象",
    "content": [
      "半生猿鳥共山居，吟月吟風兩鬢疏。新句未嘗忘教化，上才爭忍不吹噓。全家欲去干戈後，大國中興禮樂初。",
      "從此升騰休說命，只希公道數封書。"
    ]
  },
  {
    "volume": 689,
    "sequence": 27,
    "title": "學仙詞寄顧雲",
    "author": "李昭象",
    "content": [
      "記得初傳九轉方，碧雲峰下祝虛皇。丹砂未熟心徒切，白日難留鬢欲蒼。無路洞天尋穆滿，有時人世美劉郎。",
      "仙人恩重何由報，焚盡星壇午夜香。"
    ]
  },
  {
    "volume": 689,
    "sequence": 28,
    "title": "寄尉遲侍禦",
    "author": "李昭象",
    "content": [
      "我眠青嶂弄澄潭，君戴貂蟬白玉篸。應向謝公樓上望，九華山色在西南。"
    ]
  },
  {
    "volume": 689,
    "sequence": 29,
    "title": "招西洞道者",
    "author": "李昭象",
    "content": [
      "危峰抹黛夾晴川，樹簇紅英草碧煙。",
      "樵客雲僧兩無事，此中堪去覓靈仙。"
    ]
  },
  {
    "volume": 689,
    "sequence": 30,
    "title": "句",
    "author": "李昭象",
    "content": [
      "投文得仕而今少，佩印還家古所榮。（送周繇之建德。",
      "《唐詩紀事》）"
    ]
  }
]