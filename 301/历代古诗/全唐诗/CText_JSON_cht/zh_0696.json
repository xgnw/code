[
  {
    "volume": 696,
    "sequence": 1,
    "title": "雨霽晚眺",
    "author": "韋莊",
    "content": [
      "入谷路縈紆，岩巔日欲晡。嶺雲寒掃蓋，溪雪凍黏須。",
      "臥草跧如兔，聽冰怯似狐。仍聞關外火，昨夜徹皇都。"
    ]
  },
  {
    "volume": 696,
    "sequence": 2,
    "title": "立春日作",
    "author": "韋莊",
    "content": [
      "九重天子去蒙塵，禦柳無情依舊春。",
      "今日不關妃妾事，始知辜負馬嵬人。"
    ]
  },
  {
    "volume": 696,
    "sequence": 3,
    "title": "贈雲陽裴明府",
    "author": "韋莊",
    "content": [
      "南北三年一解攜，海為深谷岸為蹊。已聞陳勝心降漢，誰為田橫國號齊。暴客至今猶戰鶴，故人何處尚驅雞。",
      "歸來能作煙波伴，我有魚舟在五溪。"
    ]
  },
  {
    "volume": 696,
    "sequence": 4,
    "title": "賊中與蕭韋二秀才同臥重疾二君尋愈…因有題",
    "author": "韋莊",
    "content": [
      "與君同臥疾，獨我漸彌留。弟妹不知處，兵戈殊未休。",
      "胸中疑晉豎，耳下鬥殷牛。縱有秦醫在，懷鄉亦淚流。"
    ]
  },
  {
    "volume": 696,
    "sequence": 5,
    "title": "重圍中逢蕭校書",
    "author": "韋莊",
    "content": [
      "相逢俱此地，此地是何鄉。側目不成語，撫心空自傷。",
      "劍高無鳥度，樹暗有兵藏。底事征西將，年年戍洛陽。"
    ]
  },
  {
    "volume": 696,
    "sequence": 6,
    "title": "咸通",
    "author": "韋莊",
    "content": [
      "咸通時代物情奢，歡殺金張許史家。破產競留天上樂，鑄山爭買洞中花。諸郎宴罷銀燈合，仙子游回璧月斜。",
      "人意似知今日事，急催弦管送年華。"
    ]
  },
  {
    "volume": 696,
    "sequence": 7,
    "title": "白櫻桃",
    "author": "韋莊",
    "content": [
      "王母階前種幾株，水精簾外看如無。",
      "只應漢武金盤上，瀉得珊珊白露珠。"
    ]
  },
  {
    "volume": 696,
    "sequence": 8,
    "title": "夜景",
    "author": "韋莊",
    "content": [
      "滿庭松桂雨餘天，宋玉秋聲韻蜀弦。烏兔不知多事世，星辰長似太平年。誰家一笛吹殘暑，何處雙砧搗暮煙。",
      "欲把傷心問明月，素娥無語淚娟娟。"
    ]
  },
  {
    "volume": 696,
    "sequence": 9,
    "title": "宿山家",
    "author": "韋莊",
    "content": [
      "山行侵夜到，雲竇一星燈。草動蛇尋穴，枝搖鼠上藤。",
      "背風開藥灶，向月展漁罾。明日前溪路，煙蘿更幾層。"
    ]
  },
  {
    "volume": 696,
    "sequence": 10,
    "title": "長年",
    "author": "韋莊",
    "content": [
      "長年方悟少年非，人道新詩勝舊詩。十畝野塘留客釣，一軒春雨對僧棋。花間醉任黃鶯語，亭上吟從白鷺窺。",
      "大盜不將爐冶去，有心重築太平基。"
    ]
  },
  {
    "volume": 696,
    "sequence": 11,
    "title": "辛醜年",
    "author": "韋莊",
    "content": [
      "九衢漂杵已成川，塞上黃雲戰馬閑。但有羸兵填渭水，更無奇士出商山。田園已沒紅塵裏，弟妹相逢白刃間。",
      "西望翠華殊未返，淚痕空濕劍文斑。"
    ]
  },
  {
    "volume": 696,
    "sequence": 12,
    "title": "思歸",
    "author": "韋莊",
    "content": [
      "暖絲無力自悠揚，牽引東風斷客腸。外地見花終寂寞，異鄉聞樂更淒涼。紅垂野岸櫻還熟，綠染回汀草又芳。",
      "舊裏若為歸去好，子期凋謝呂安亡。"
    ]
  },
  {
    "volume": 696,
    "sequence": 13,
    "title": "憶昔",
    "author": "韋莊",
    "content": [
      "昔年曾向五陵游，子夜歌清月滿樓。銀燭樹前長似晝，露桃華里不知秋。西園公子名無忌，南國佳人號莫愁。",
      "今日亂離俱是夢，夕陽唯見水東流。"
    ]
  },
  {
    "volume": 696,
    "sequence": 14,
    "title": "合歡蓮花",
    "author": "韋莊",
    "content": [
      "虞舜南巡去不歸，二妃相誓死江湄。",
      "空留萬古香魂在，結作雙葩合一枝。"
    ]
  },
  {
    "volume": 696,
    "sequence": 15,
    "title": "覽蕭必先卷",
    "author": "韋莊",
    "content": [
      "滿軸編新句，翛然大雅風。名因五字得，命合一言通。",
      "景盡才難盡，吟終意未終。似逢曹與謝，煙雨思何窮。"
    ]
  },
  {
    "volume": 696,
    "sequence": 16,
    "title": "和人歲宴旅舍見寄",
    "author": "韋莊",
    "content": [
      "積雪滿前除，寒光夜皎如。老憂新歲近，貧覺故交疏。",
      "意合論文後，心降得句初。莫言常鬱鬱，天道有盈虛。"
    ]
  },
  {
    "volume": 696,
    "sequence": 17,
    "title": "宿泊孟津寄三堂友人",
    "author": "韋莊",
    "content": [
      "解纜西征未有期，槐花又逼桂花時。鴻臚陌上歸耕晚，金馬門前獻賦遲。只恐愁苗生兩鬢，不堪離恨入雙眉。",
      "分明昨夜南池夢，還把漁竿詠楚詞。"
    ]
  },
  {
    "volume": 696,
    "sequence": 18,
    "title": "對酒賦友人",
    "author": "韋莊",
    "content": [
      "多病仍多感，君心自我心。浮生都是夢，浩歎不如吟。",
      "白雪篇篇麗，清酤盞盞深。亂離俱老大，強醉莫沾襟。"
    ]
  },
  {
    "volume": 696,
    "sequence": 19,
    "title": "天井關",
    "author": "韋莊",
    "content": [
      "太行山上雲深處，誰向雲中築女牆。短綆詎能垂玉甃，繚垣何用學金湯。劚開嵐翠為高壘，截斷雲霞作巨防。",
      "守吏不教飛鳥過，赤眉何路到吾鄉。"
    ]
  },
  {
    "volume": 696,
    "sequence": 20,
    "title": "贈邊將",
    "author": "韋莊",
    "content": [
      "昔因征遠向金微，馬出榆關一鳥飛。萬里只攜孤劍去，十年空逐塞鴻歸。手招都護新降虜，身著文皇舊賜衣。",
      "只待煙塵報天子，滿頭霜雪為兵機。"
    ]
  },
  {
    "volume": 696,
    "sequence": 21,
    "title": "春日",
    "author": "韋莊",
    "content": [
      "忽覺東風景漸遲，野梅山杏暗芳菲。落星樓上吹殘角，偃月營中掛夕暉。旅夢亂隨蝴蝶散，離魂漸逐杜鵑飛。",
      "紅塵遮斷長安陌，芳草王孫暮不歸。"
    ]
  },
  {
    "volume": 696,
    "sequence": 22,
    "title": "早秋夜作",
    "author": "韋莊",
    "content": [
      "翠簟初清暑半銷，撇簾松韻送輕飆。莎庭露永琴書潤，山郭月明砧杵遙。傍砌綠苔鳴蟋蟀，繞簷紅樹織蠨蛸。",
      "不須更作悲秋賦，王粲辭家鬢已凋。"
    ]
  },
  {
    "volume": 696,
    "sequence": 23,
    "title": "寄江南逐客",
    "author": "韋莊",
    "content": [
      "二年音信阻湘潭，花下相思酒半酣。",
      "記得竹齋風雨夜，對床孤枕話江南。"
    ]
  },
  {
    "volume": 696,
    "sequence": 24,
    "title": "冬夜",
    "author": "韋莊",
    "content": [
      "睡覺寒爐酒半消，客情鄉夢兩遙遙。",
      "無人為我磨心劍，割斷愁腸一寸苗。"
    ]
  },
  {
    "volume": 696,
    "sequence": 25,
    "title": "又聞湖南荊渚相次陷沒",
    "author": "韋莊",
    "content": [
      "幾時聞唱凱旋歌，處處屯兵未倒戈。天子只憑紅旆壯，將軍空恃紫髯多。屍填漢水連荊阜，血染湘雲接楚波。",
      "莫問流離南越事，戰餘空有舊山河。"
    ]
  },
  {
    "volume": 696,
    "sequence": 26,
    "title": "家叔南游卻歸因獻賀",
    "author": "韋莊",
    "content": [
      "繚繞江南一歲歸，歸來行色滿戎衣。長聞鳳詔徵兵急，何事龍韜獻捷稀。旅夢遠依湘水闊，離魂空伴越禽飛。",
      "遙知倚棹思家處，澤國煙深暮雨微。"
    ]
  },
  {
    "volume": 696,
    "sequence": 27,
    "title": "楚行吟",
    "author": "韋莊",
    "content": [
      "章華台下草如煙，故郢城頭月似弦。",
      "惆悵楚宮雲雨後，露啼花笑一年年。"
    ]
  },
  {
    "volume": 696,
    "sequence": 28,
    "title": "洛陽吟",
    "author": "韋莊",
    "content": [
      "萬戶千門夕照邊，開元時節舊風煙。宮官試馬遊三市，舞女乘舟上九天。胡騎北來空進主，漢皇西去竟升仙。",
      "如今父老偏垂淚，不見承平四十年。"
    ]
  },
  {
    "volume": 696,
    "sequence": 29,
    "title": "過舊宅",
    "author": "韋莊",
    "content": [
      "華軒不見馬蕭蕭，廷尉門人久寂寥。朱檻翠樓為蔔肆，玉欄仙杏作春樵。階前雨落鴛鴦瓦，竹裏苔封螮蝀橋。",
      "莫問此中銷歇寺，娟娟紅淚滴芭蕉。"
    ]
  },
  {
    "volume": 696,
    "sequence": 30,
    "title": "喻東軍",
    "author": "韋莊",
    "content": [
      "四年龍馭守峨嵋，鐵馬西來步步遲。五運未教移漢鼎，六韜何必待秦師。幾時鸞鳳歸丹闕，到處烏鳶從白旗。",
      "獨把一樽和淚酒，隔雲遙奠武侯祠。"
    ]
  },
  {
    "volume": 696,
    "sequence": 31,
    "title": "清河縣樓作",
    "author": "韋莊",
    "content": [
      "有客微吟獨憑樓，碧雲紅樹不勝愁。盤雕迥印天心沒，遠水斜牽日腳流。千里戰塵連上苑，九江歸路隔東周。",
      "故人此地揚帆去，何處相思雪滿頭。"
    ]
  },
  {
    "volume": 696,
    "sequence": 32,
    "title": "北原閑眺",
    "author": "韋莊",
    "content": [
      "春城回首樹重重，立馬平原夕照中。五鳳灰殘金翠滅，六龍遊去市朝空。千年王氣浮清洛，萬古坤靈鎮碧嵩。",
      "欲問向來陵穀事，野桃無語淚花紅。"
    ]
  },
  {
    "volume": 696,
    "sequence": 33,
    "title": "贈戍兵",
    "author": "韋莊",
    "content": [
      "漢皇無事暫遊汾，底事狐狸嘯作群。夜指碧天占晉分，曉磨孤劍望秦雲。紅旌不卷風長急，畫角閑吹日又曛。",
      "止竟有征須有戰，洛陽何用久屯軍。"
    ]
  },
  {
    "volume": 696,
    "sequence": 34,
    "title": "睹軍回戈",
    "author": "韋莊",
    "content": [
      "關中群盜已心離，關外猶聞羽檄飛。御苑綠莎嘶戰馬，禁城寒月搗征衣。漫教韓信兵塗地，不及劉琨嘯解圍。",
      "昨日屯軍還夜遁，滿車空載洛神歸。"
    ]
  },
  {
    "volume": 696,
    "sequence": 35,
    "title": "中渡晚眺",
    "author": "韋莊",
    "content": [
      "魏王堤畔草如煙，有客傷時獨扣舷。妖氣欲昏唐社稷，夕陽空照漢山川。千重碧樹籠春苑，萬縷紅霞襯碧天。",
      "家寄杜陵歸不得，一回回首一潸然。"
    ]
  },
  {
    "volume": 696,
    "sequence": 36,
    "title": "河內別村業閑題",
    "author": "韋莊",
    "content": [
      "阮氏清風竹巷深，滿溪松竹似山陰。門當谷路多樵客，地帶河聲足水禽。閑伴爾曹雖適意，靜思吾道好沾襟。",
      "鄰翁莫問傷時事，一曲高歌夕照沈。"
    ]
  },
  {
    "volume": 696,
    "sequence": 37,
    "title": "聞官軍繼至未睹凱旋",
    "author": "韋莊",
    "content": [
      "嫖姚何日破重圍，秋草深來戰馬肥。已有孔明傳將略，更聞王導得神機。陣前鼙鼓晴應響，城上烏鳶飽不飛。",
      "何事小臣偏注目，帝鄉遙羨白雲歸。"
    ]
  },
  {
    "volume": 696,
    "sequence": 38,
    "title": "和集賢侯學士分司丁侍禦秋日雨霽之作",
    "author": "韋莊",
    "content": [
      "洛岸秋晴夕照長，鳳樓龍闕倚清光。玉泉山淨雲初散，金穀樹多風正涼。席上客知蓬島路，坐中寒有柏台霜。",
      "多慚十載游梁士，卻伴賓鴻入帝鄉。"
    ]
  },
  {
    "volume": 696,
    "sequence": 39,
    "title": "題安定張使君",
    "author": "韋莊",
    "content": [
      "器度風標合出塵，桂宮何負一枝新。成丹始見金無滓，沖斗方知劍有神。憤氣不銷頭上雪，政聲空布海邊春。",
      "中興若繼開元事，堪向龍池作近臣。"
    ]
  },
  {
    "volume": 696,
    "sequence": 40,
    "title": "潁陽縣",
    "author": "韋莊",
    "content": [
      "琴堂連少室，故事即仙蹤。樹老風聲壯，山高臘候濃。",
      "雪多庭有鹿，縣僻寺無鐘。何處留詩客，茆簷倚後峰。"
    ]
  },
  {
    "volume": 696,
    "sequence": 41,
    "title": "寄園林主人",
    "author": "韋莊",
    "content": [
      "主人常不在，春物為誰開。桃豔紅將落，梨華雪又摧。",
      "曉鶯閑自囀，遊客暮空回。尚有餘芳在，猶堪載酒來。"
    ]
  },
  {
    "volume": 696,
    "sequence": 42,
    "title": "洛北村居",
    "author": "韋莊",
    "content": [
      "十畝松篁百畝田，歸來方屬大兵年。岩邊石室低臨水，雲外嵐峰半入天。鳥勢去投金穀樹，鐘聲遙出上陽煙。",
      "無人說得中興事，獨倚斜暉憶仲宣。"
    ]
  },
  {
    "volume": 696,
    "sequence": 43,
    "title": "對梨花贈皇甫秀才",
    "author": "韋莊",
    "content": [
      "林上梨花雪壓枝，獨攀瓊豔不勝悲。依前此地逢君處，還是去年今日時。且戀殘陽留綺席，莫推紅袖訴金卮。",
      "騰騰戰鼓正多事，須信明朝難重持。"
    ]
  },
  {
    "volume": 696,
    "sequence": 44,
    "title": "立春",
    "author": "韋莊",
    "content": [
      "青帝東來日馭遲，暖煙輕逐曉風吹。罽袍公子樽前覺，錦帳佳人夢裏知。雪圃乍開紅菜甲，彩幡新翦綠楊絲。",
      "殷勤為作宜春曲，題向花箋帖繡楣。"
    ]
  },
  {
    "volume": 696,
    "sequence": 45,
    "title": "村笛",
    "author": "韋莊",
    "content": [
      "簫韶九奏韻淒鏘，曲度雖高調不傷。",
      "卻見孤村明月夜，一聲牛笛斷人腸。"
    ]
  },
  {
    "volume": 696,
    "sequence": 46,
    "title": "題李斯傳",
    "author": "韋莊",
    "content": [
      "蜀魄湘魂萬古悲，未悲秦相死秦時。",
      "臨刑莫恨倉中鼠，上蔡東門去自遲。"
    ]
  },
  {
    "volume": 696,
    "sequence": 47,
    "title": "贈薛秀才",
    "author": "韋莊",
    "content": [
      "相辭因避世，相見尚兵戈。亂後故人少，別來新話多。",
      "但聞哀痛詔，未睹凱旋歌。欲結岩棲伴，何山好薜蘿。"
    ]
  },
  {
    "volume": 696,
    "sequence": 48,
    "title": "和元秀才別業書事",
    "author": "韋莊",
    "content": [
      "僻居春事好，水曲亂花陰。浪過河移岸，雛成鳥別林。",
      "綠錢榆貫重，紅障杏籬深。莫飲宜城酒，愁多醉易沈。"
    ]
  },
  {
    "volume": 696,
    "sequence": 49,
    "title": "紀村事",
    "author": "韋莊",
    "content": [
      "綠蔓映雙扉，循牆一徑微。雨多庭果爛，稻熟渚禽肥。",
      "釀酒迎新社，遙砧送暮暉。數聲牛上笛，何處餉田歸。"
    ]
  },
  {
    "volume": 696,
    "sequence": 50,
    "title": "題許仙師院",
    "author": "韋莊",
    "content": [
      "地古多喬木，遊人到且吟。院開金鎖澀，門映綠篁深。",
      "山色不離眼，鶴聲長在琴。往來誰與熟，乳鹿住前林。"
    ]
  },
  {
    "volume": 696,
    "sequence": 51,
    "title": "離筵訴酒",
    "author": "韋莊",
    "content": [
      "感君情重惜分離，送我殷勤酒滿卮。",
      "不是不能判酩酊，卻憂前路酒醒時。"
    ]
  },
  {
    "volume": 696,
    "sequence": 52,
    "title": "不寐",
    "author": "韋莊",
    "content": [
      "不寐天將曉，心勞轉似灰。蚊吟頻到耳，鼠鬥競緣台。",
      "戶闇知蟾落，林喧覺雨來。馬嘶朝客過，知是禁門開。"
    ]
  },
  {
    "volume": 696,
    "sequence": 53,
    "title": "贈武處士",
    "author": "韋莊",
    "content": [
      "一身唯一室，高靜若僧家。掃地留疏影，穿池浸落霞。",
      "綠蘿臨水合，白道向村斜。賣藥歸來醉，吟詩倚釣查。"
    ]
  },
  {
    "volume": 696,
    "sequence": 54,
    "title": "題吉澗盧拾遺莊",
    "author": "韋莊",
    "content": [
      "主人西游去不歸，滿溪春雨長春薇。",
      "怪來馬上詩情好，印破青山白鷺飛。"
    ]
  },
  {
    "volume": 696,
    "sequence": 55,
    "title": "題潁源廟",
    "author": "韋莊",
    "content": [
      "曾是巢由棲隱地，百川唯說潁源清。微波乍向雲根吐，去浪遙沖雪嶂橫。萬木倚簷疏幹直，群峰當戶曉嵐晴。",
      "臨川試問堯年事，猶被封人勸濯纓。"
    ]
  },
  {
    "volume": 696,
    "sequence": 56,
    "title": "東遊遠歸",
    "author": "韋莊",
    "content": [
      "扣角幹名計已疏，劍歌休恨食無魚。辭家柳絮三春半，臨路槐花七月初。江上欲尋漁父醉，日邊時得故人書。",
      "青雲不識楊生面，天子何由問子虛。"
    ]
  },
  {
    "volume": 696,
    "sequence": 57,
    "title": "新正日商南道中作寄李明府",
    "author": "韋莊",
    "content": [
      "相看又見歲華新，依舊楊朱拭淚巾。踏雪偶因尋戴客，論文還比聚星人。嵩山不改千年色，洛邑長生一路塵。",
      "今日與君同避世，卻憐無事是家貧。"
    ]
  },
  {
    "volume": 696,
    "sequence": 58,
    "title": "春暮",
    "author": "韋莊",
    "content": [
      "一春春事好，病酒起常遲。流水綠縈砌，落花紅墮枝。",
      "樓高喧乳燕，樹密鬥雛鸝。不學山公醉，將何自解頤。"
    ]
  },
  {
    "volume": 696,
    "sequence": 59,
    "title": "哭麻處士",
    "author": "韋莊",
    "content": [
      "卻到歌吟地，閑門草色中。百年流水盡，萬事落花空。",
      "繐帳扃秋月，詩樓鎖夜蟲。少微何處墮，留恨白楊風。"
    ]
  },
  {
    "volume": 696,
    "sequence": 60,
    "title": "春早",
    "author": "韋莊",
    "content": [
      "聞鶯才覺曉，閉戶已知晴。一帶窗間月，斜穿枕上生。"
    ]
  },
  {
    "volume": 696,
    "sequence": 61,
    "title": "和友人",
    "author": "韋莊",
    "content": [
      "閉門同隱士，不出動經時。靜閱王維畫，閑翻褚胤棋。",
      "落泉當戶急，殘月下窗遲。卻想從來意，譙周亦自嗤。"
    ]
  },
  {
    "volume": 696,
    "sequence": 62,
    "title": "春愁",
    "author": "韋莊",
    "content": [
      "寓思本多傷，逢春恨更長。露沾湘竹淚，花墮越梅妝。",
      "睡怯交加夢，閑傾瀲灩觴。後庭人不到，斜月上松篁。"
    ]
  },
  {
    "volume": 696,
    "sequence": 63,
    "title": "晚春",
    "author": "韋莊",
    "content": [
      "花開疑乍富，花落似初貧。萬物不如酒，四時唯愛春。",
      "峨峨秦氏髻，皎皎洛川神。風月應相笑，年年醉病身。"
    ]
  },
  {
    "volume": 696,
    "sequence": 64,
    "title": "題許渾詩卷",
    "author": "韋莊",
    "content": [
      "江南才子許渾詩，字字清新句句奇。",
      "十斛明珠量不盡，惠休虛作碧雲詞。"
    ]
  },
  {
    "volume": 696,
    "sequence": 65,
    "title": "贈禮佛名者",
    "author": "韋莊",
    "content": [
      "何用辛勤禮佛名，我從無得到真庭。",
      "尋思六祖傳心印，可是從來讀藏經。"
    ]
  },
  {
    "volume": 696,
    "sequence": 66,
    "title": "殘花",
    "author": "韋莊",
    "content": [
      "和煙和露雪離披，金蕊紅須尚滿枝。",
      "十日笙歌一宵夢，苧蘿因雨失西施。"
    ]
  }
]