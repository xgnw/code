[
  {
    "volume": 755,
    "sequence": 1,
    "title": "送陳先生之洪井寄蕭少卿",
    "author": "徐鉉",
    "content": [
      "聞君仙袂指洪厓，我憶情人別路賒。知有歡娛游楚澤，更無書劄到京華。雲開驛閣連江靜，春滿西山倚漢斜。",
      "此處相逢應見問，為言搔首望龍沙。"
    ]
  },
  {
    "volume": 755,
    "sequence": 2,
    "title": "送龔明府九江歸甯",
    "author": "徐鉉",
    "content": [
      "茂宰隳官去，扁舟著彩衣。湓城春酒熟，匡阜野花稀。",
      "解纜垂楊綠，開帆宿鷺飛。一朝吾道泰，還逐落潮歸。"
    ]
  },
  {
    "volume": 755,
    "sequence": 3,
    "title": "和江西蕭少卿見寄二首",
    "author": "徐鉉",
    "content": [
      "亡羊岐路愧司南，二紀窮通聚散三。老去何妨從笑傲，病來看欲懶朝參。離腸似線常憂斷，世態如湯不可探。",
      "珍重加餐省思慮，時時斟酒壓山嵐。",
      "身遙上國三千里，名在朝中二十春。金印不須辭入幕，麻衣曾此歎迷津。卷舒由我真齊物，憂喜忘心即養神。",
      "世路風波自翻覆，虛舟無計得沉淪。"
    ]
  },
  {
    "volume": 755,
    "sequence": 4,
    "title": "送薛少卿赴青陽",
    "author": "徐鉉",
    "content": [
      "我愛陶靖節，吏隱從弦歌。我愛費征君，高臥歸九華。",
      "清風激頹波，來者無以加。我志兩不遂，漂淪浩無涯。",
      "數奇時且亂，此圖今愈賒。賢哉薛夫子，高舉淩晨霞。",
      "安民即是道，投足皆為家。功名與權位，悠悠何用誇。",
      "攜朋出遠郊，酌酒藉平沙。雲收遠天靜，江闊片帆斜。",
      "離懷與企羨，南望長咨嗟。"
    ]
  },
  {
    "volume": 755,
    "sequence": 5,
    "title": "送高起居之涇縣",
    "author": "徐鉉",
    "content": [
      "右史罷朝歸，之官句水湄。別我行千里，送君傾一卮。",
      "酒罷長歎息，此歎君應悲。亂中吾道薄，卿族舊人稀。",
      "胡為佩銅墨，去此白玉墀。吏事豈所堪，民病何可醫。",
      "藏用清其心，此外慎勿為。縣郭有佳境，千峰溪水西。",
      "雲樹杳回合，岩巒互蔽虧。彈琴坐其中，世事吾不知。",
      "時時寄書劄，以慰長相思。"
    ]
  },
  {
    "volume": 755,
    "sequence": 6,
    "title": "宿茅山寄舍弟",
    "author": "徐鉉",
    "content": [
      "茅許稟靈氣，一家同上賓。仙山空有廟，舉世更無人。",
      "獨往誠違俗，浮名亦累真。當年各自勉，雲洞鎮長春。"
    ]
  },
  {
    "volume": 755,
    "sequence": 7,
    "title": "晚憩白鶴廟寄句容張少府",
    "author": "徐鉉",
    "content": [
      "日入林初靜，山空暑更寒。泉鳴細岩竇，鶴唳眇雲端。",
      "拂榻安棋局，焚香戴道冠。望君殊不見，終夕憑欄幹。"
    ]
  },
  {
    "volume": 755,
    "sequence": 8,
    "title": "題紫陽觀",
    "author": "徐鉉",
    "content": [
      "南朝名士富仙才，追步東卿遂不回。丹井自深桐暗老，祠宮長在鶴頻來。岩邊桂樹攀仍倚，洞口桃花落複開。",
      "惆悵霓裳太平事，一函真跡鎖昭台。"
    ]
  },
  {
    "volume": 755,
    "sequence": 9,
    "title": "贈奚道士",
    "author": "徐鉉",
    "content": [
      "先生曾有洞天期，猶傍天壇摘紫芝。處世自能心混沌，全真誰見德支離。玉霄塵閉人長在，全鼎功成俗未知。",
      "他日飆輪謁茅許，願同雞犬去相隨。"
    ]
  },
  {
    "volume": 755,
    "sequence": 10,
    "title": "題碧岩亭贈孫尊師",
    "author": "徐鉉",
    "content": [
      "絕境何人識，高亭萬象含。憑軒臨樹杪，送目極天南。",
      "積靄生泉洞，歸雲鎖石龕。丹霞披翠巘，白鳥帶晴嵐。",
      "仙去留虛室，龍歸漲碧潭。幽岩君獨愛，玄味我曾耽。",
      "世上愁何限，人間事久諳。終須脫羈鞅，來此會空談。"
    ]
  },
  {
    "volume": 755,
    "sequence": 11,
    "title": "題白鶴廟",
    "author": "徐鉉",
    "content": [
      "平生心事向玄關，一入仙鄉似舊山。白鶴唳空晴眇眇，丹沙流澗暮潺潺。嘗嗟多病嫌中藥，擬問真經乞小還。",
      "滿洞煙霞互陵亂，何峰台榭是蕭閑。"
    ]
  },
  {
    "volume": 755,
    "sequence": 12,
    "title": "步虛詞五首",
    "author": "徐鉉",
    "content": [
      "氣為還元正，心由抱一靈。凝神歸罔象，飛步入青冥。",
      "整服乘三素，旋綱躡九星。瓊章開後學，稽首奉真經。",
      "天帝黃金闕，真人紫錦書。霓裳紛蔽景，羽服迥淩虛。",
      "白鶴能為使，班麟解駕車。靈符終願借，轉共世情疏。",
      "聖主過幽谷，虛皇在蕊宮。五千宗物母，七字秘神童。",
      "世上金壺遠，人間玉龠空。唯餘養身法，修此與天通。",
      "何處求玄解，人間有洞天。勤行皆是道，謫下尚為仙。",
      "蔽景乘朱鳳，排虛駕紫煙。不嫌園吏傲，願在玉宸前。",
      "三素霏霏遠，盟威凜凜寒。火鈴空滅沒，星斗曉闌幹。",
      "佩響流虛殿，爐煙在醮壇。蕭寥不可極，驂駕上雲端。"
    ]
  },
  {
    "volume": 755,
    "sequence": 13,
    "title": "留題仙觀",
    "author": "徐鉉",
    "content": [
      "瑤壇醮罷晚雲開，羽客分飛俗士回。",
      "為報移文不須勒，未曾遊處待重來。"
    ]
  },
  {
    "volume": 755,
    "sequence": 14,
    "title": "和陳洗馬山莊新泉",
    "author": "徐鉉",
    "content": [
      "已開山館待抽簪，更要岩泉欲洗心。常被松聲迷細韻，忽流花片落高岑。便疏淺瀨穿莎徑，始有清光映竹林。",
      "何日煎茶醞香酒，沙邊同聽暝猿吟。"
    ]
  },
  {
    "volume": 755,
    "sequence": 15,
    "title": "奉和七夕應令",
    "author": "徐鉉",
    "content": [
      "今宵星漢共晶光，應笑羅敷嫁侍郎。斗柄易傾離恨促，河流不盡後期長。靜聞天籟疑鳴佩，醉折荷花想豔妝。",
      "誰見宣猷堂上宴，一篇清韻振金鐺。"
    ]
  },
  {
    "volume": 755,
    "sequence": 16,
    "title": "又和八日",
    "author": "徐鉉",
    "content": [
      "微雲疏雨淡新秋，曉夢依稀十二樓。故作別離應有以，擬延更漏共無由。那教人世長多恨，未必天仙不解愁。",
      "博望苑中殘酒醒，香風佳氣獨遲留。"
    ]
  },
  {
    "volume": 755,
    "sequence": 17,
    "title": "和印先輩及第後獻座主朱舍人郊居之作",
    "author": "徐鉉",
    "content": [
      "成名郊外掩柴扉，樹影蟬聲共息機。積雨暗封青蘚徑，好風輕透白綀衣。嘉魚始賦人爭誦，荊玉頻收國自肥。",
      "獨坐公廳正煩暑，喜吟新詠見玄微。"
    ]
  },
  {
    "volume": 755,
    "sequence": 18,
    "title": "和致仕張尚書新創道院",
    "author": "徐鉉",
    "content": [
      "梓澤成新致，金丹有舊情。掛冠朝睡足，隱幾暮江清。",
      "藥圃分輕綠，松窗起細聲。養高寧厭病，默坐對諸生。"
    ]
  },
  {
    "volume": 755,
    "sequence": 19,
    "title": "和尉遲贊善秋暮僻居",
    "author": "徐鉉",
    "content": [
      "登高節物最堪憐，小嶺疏林對檻前。輕吹斷時雲縹緲，夕陽明處水澄鮮。江城秋早催寒事，望苑朝稀足晏眠。",
      "庭有菊花尊有酒，若方陶令愧前賢。"
    ]
  },
  {
    "volume": 755,
    "sequence": 20,
    "title": "和陳贊善致仕還京口",
    "author": "徐鉉",
    "content": [
      "海門山下一漁舟，中有高人未白頭。已駕安車歸故里，尚通閨籍在龍樓。泉聲漱玉窗前落，江色和煙檻外流。",
      "今日君臣厚終始，不須辛苦畫雙牛。"
    ]
  },
  {
    "volume": 755,
    "sequence": 21,
    "title": "京使回自臨川，得從兄書寄詩，依韻和",
    "author": "徐鉉",
    "content": [
      "珍重還京使，殷勤話故人。別離長掛夢，寵祿不關身。",
      "趣向今成道，聲華舊絕塵。莫嗟客鬢老，詩句逐時新。"
    ]
  },
  {
    "volume": 755,
    "sequence": 22,
    "title": "陪鄭王相公賦筵前垂冰，應教依韻",
    "author": "徐鉉",
    "content": [
      "窗外虛明雪乍晴，簷前垂溜盡成冰。長廊瓦疊行行密，晚院風高寸寸增。玉指乍拈簪尚愧，金階時墜磬難勝。",
      "晨餐堪醒曹參酒，自恨空腸病不能。"
    ]
  },
  {
    "volume": 755,
    "sequence": 23,
    "title": "送禮部潘尚書致仕還建安",
    "author": "徐鉉",
    "content": [
      "名遂功成累複輕，鱸魚因起舊鄉情。履聲初下金華省，帆影看離石首城。化劍津頭尋故老，同亭會上問仙卿。",
      "冥鴻高舉真難事，相送何須淚滿纓。"
    ]
  },
  {
    "volume": 755,
    "sequence": 24,
    "title": "和尉遲贊善病中見寄",
    "author": "徐鉉",
    "content": [
      "仙郎移病暑天過，卻似冥鴻避罻羅。晝夢乍驚風動竹，夜吟時覺露沾莎。情親稍喜貧居近，性懶猶嫌上直多。",
      "望苑恩深期勿藥，青雲岐路未蹉跎。"
    ]
  },
  {
    "volume": 755,
    "sequence": 25,
    "title": "池州陳使君見示游齊山詩因寄",
    "author": "徐鉉",
    "content": [
      "往歲曾游弄水亭，齊峰濃翠暮軒橫。哀猿出檻心雖喜，傷鳥聞弦勢易驚。病後簪纓殊寡興，老來泉石倍關情。",
      "今朝池口風波靜，遙賀山前有頌聲。"
    ]
  },
  {
    "volume": 755,
    "sequence": 26,
    "title": "再領制誥和王明府見賀",
    "author": "徐鉉",
    "content": [
      "蹇步還依列宿邊，拱辰重認舊雲天。自嗟多難飄零困，不似當年膽氣全。雞樹晚花疏向日，龍池輕浪細含煙。",
      "從來不解為身計，一葉悠悠任大川。"
    ]
  },
  {
    "volume": 755,
    "sequence": 27,
    "title": "送高舍人使嶺南",
    "author": "徐鉉",
    "content": [
      "西掖官曹近，南溟道路遙。使星將渡漢，仙棹乍乘潮。",
      "柳映靈和折，梅依大庾飄。江帆風淅淅，山館雨蕭蕭。",
      "陸賈真迂闊，終童久寂寥。送君何限意，把酒一長謠。"
    ]
  },
  {
    "volume": 755,
    "sequence": 28,
    "title": "和王明府見寄",
    "author": "徐鉉",
    "content": [
      "時情世難消吾道，薄宦流年危此身。莫歎京華同寂寞，曾經兵革共漂淪。對山開戶唯求靜，貰酒留賓不道貧。",
      "善政空多尚淹屈，不知誰是解憂民。"
    ]
  },
  {
    "volume": 755,
    "sequence": 29,
    "title": "和方泰州見寄",
    "author": "徐鉉",
    "content": [
      "逐客淒淒重入京，舊愁新恨兩難勝。雲收楚塞千山雪，風結秦淮一尺冰。置醴筵空情豈盡，投湘文就思如凝。",
      "更殘月落知孤坐，遙望船窗一點星。"
    ]
  },
  {
    "volume": 755,
    "sequence": 30,
    "title": "文獻太子挽歌詞五首",
    "author": "徐鉉",
    "content": [
      "國有承祧重，人知秉哲尊。清風來望苑，遺烈在東藩。",
      "此日升緱嶺，何因到寢門。天高不可問，煙靄共昏昏。",
      "夏啟吾君子，周儲上帝賓。音容一飄忽，功業自紛綸。",
      "露泣承華月，風驚麗正塵。空餘商嶺客，行淚下宜春。",
      "出處成交讓，經綸有大功。淚碑瓜步北，棠樹蒜山東。",
      "百揆方時敘，重離遂不融。故臣偏感咽，曾是歎三窮。",
      "甲觀光陰促，園陵天地長。簫笳咽無韻，賓禦哭相將。",
      "盛烈傳彝鼎，遺文被樂章。君臣知己分，零淚亂無行。",
      "彩仗清晨出，非同齒胄時。愁煙鎖平甸，朔吹繞寒枝。",
      "楚客來何補，緱山去莫追。回瞻飛蓋處，掩袂不勝悲。"
    ]
  },
  {
    "volume": 755,
    "sequence": 31,
    "title": "送王員外宰德安",
    "author": "徐鉉",
    "content": [
      "家世朱門貴，官資粉署優。今為百里長，應好五峰遊。",
      "柳影連彭澤，湖光接庾樓。承明須再入，官滿莫淹留。"
    ]
  },
  {
    "volume": 755,
    "sequence": 32,
    "title": "以端溪硯酬張員外水精珠兼和來篇",
    "author": "徐鉉",
    "content": [
      "請以端溪潤，酬君水玉明。方圓雖異器，功用信俱呈。",
      "自得山川秀，能分日月精。巾箱各珍重，所貴在交情。"
    ]
  },
  {
    "volume": 755,
    "sequence": 33,
    "title": "奉使九華山，中途遇青陽薛郎中",
    "author": "徐鉉",
    "content": [
      "故人相別動相思，此地相逢豈素期。九子峰前閑未得，五溪橋上坐多時。甘泉從幸餘知忝，宣室征還子未遲。",
      "且飲一杯消別恨，野花風起漸離披。"
    ]
  },
  {
    "volume": 755,
    "sequence": 34,
    "title": "奉命南使經彭澤",
    "author": "徐鉉",
    "content": [
      "遠使程途未一分，離心常要醉醺醺。",
      "那堪彭澤門前立，黃菊蕭疏不見君。"
    ]
  },
  {
    "volume": 755,
    "sequence": 35,
    "title": "南都遇前嘉魚劉令，言遊閩嶺，作此與之",
    "author": "徐鉉",
    "content": [
      "我持使節經韶石，君作閒遊過武夷。兩地山光成獨賞，來年鄉思暗相知。洪厓壇上長岑寂，孺子亭前自別離。",
      "珍重分岐一杯酒，強加餐飯數吟詩。"
    ]
  },
  {
    "volume": 755,
    "sequence": 36,
    "title": "閣皂山",
    "author": "徐鉉",
    "content": [
      "殿影高低雲掩映，松陰繚繞步徘徊。",
      "從今莫厭簪裾累，不是乘軺不得來。"
    ]
  },
  {
    "volume": 755,
    "sequence": 37,
    "title": "玉笥山留題",
    "author": "徐鉉",
    "content": [
      "仙鄉會應遠，王事知何極。征傳莫辭勞，玉峰聊一息。",
      "形骸已銷散，心想都凝寂。真氣自清虛，非關好松石。",
      "九仙皆積學，洞壑多遺跡。遊子歸去來，胡為但征役。"
    ]
  },
  {
    "volume": 755,
    "sequence": 38,
    "title": "廬陵別朱觀先輩",
    "author": "徐鉉",
    "content": [
      "桂籍知名有幾人，翻飛相續上青雲。解憐才子甯唯我，遠作卑官尚見君。嶺外獨持嚴助節，宮中誰薦長卿文。",
      "新詩試為重高詠，朝漢台前不可聞。"
    ]
  },
  {
    "volume": 755,
    "sequence": 39,
    "title": "文彧少卿文山郎中交好深至二紀已餘暌別…留題此詩",
    "author": "徐鉉",
    "content": [
      "孫家虛座吊諸孤，張叟僧房見手書。二紀歡遊今若此，滿衣零淚欲何如。腰間金印從如鬥，鏡裏霜華已滿梳。",
      "珍重遠公應笑我，塵心唯此未能除。"
    ]
  },
  {
    "volume": 755,
    "sequence": 40,
    "title": "朱處士相與有山水之願見送至南康作此以別之",
    "author": "徐鉉",
    "content": [
      "憐君送我至南康，更憶梅花庾嶺芳。",
      "多少仙山共遊在，願君百歲尚康強。"
    ]
  },
  {
    "volume": 755,
    "sequence": 41,
    "title": "清明日清遠峽作",
    "author": "徐鉉",
    "content": [
      "嶺外春過半，途中火又新。殷勤清遠峽，留戀北歸人。"
    ]
  },
  {
    "volume": 755,
    "sequence": 42,
    "title": "回至南康題紫極宮裏道士房",
    "author": "徐鉉",
    "content": [
      "王事信靡盬，飲冰安足辭。胡為擁征傳，乃至天南陲。",
      "天南非我鄉，留滯忽逾時。還經羽人家，豁若雲霧披。",
      "何以寬吾懷，老莊有微詞。達士無不可，至人豈偏為。",
      "客愁勿複道，為君吟此詩。"
    ]
  },
  {
    "volume": 755,
    "sequence": 43,
    "title": "和歙州陳使君見寄",
    "author": "徐鉉",
    "content": [
      "新安風景好，時令肅轅門。身貴心彌下，功多口不言。",
      "韜鈐家法在，儒雅素風存。簪履陪游盛，鄉閭俗化敦。",
      "臨窗山色秀，繞郭水聲喧。織絡文章麗，矜嚴道義尊。",
      "樓臺秋月靜，京庾晚雲屯。曉吹傳衙鼓，晴陽展信幡。",
      "一篇貽友好，千里倍心論。未見歸驂動，空能役夢魂。"
    ]
  },
  {
    "volume": 755,
    "sequence": 44,
    "title": "和賈員外戩見贈玉蕊花栽",
    "author": "徐鉉",
    "content": [
      "瓊瑤一簇帶花來，便劚蒼苔手自栽。",
      "喜見唐昌舊顏色，為君判病酌金罍。"
    ]
  },
  {
    "volume": 755,
    "sequence": 45,
    "title": "光穆皇后挽歌三首",
    "author": "徐鉉",
    "content": [
      "仙馭期難改，坤儀道自光。閟宮新表德，沙麓舊膺祥。",
      "素帟堯門掩，凝笳畢陌長。東風慘陵樹，無複見親桑。",
      "永樂留虛位，長陵啟夕扉。返虞嚴吉仗，複土掩空衣。",
      "功業投三母，光靈極四妃。唯應彤史在，不與露花晞。",
      "隱隱閶門路，煙雲曉更愁。空瞻金輅出，非是濯龍遊。",
      "德感人倫正，風行內職修。還隨偶物化，同此思軒丘。"
    ]
  },
  {
    "volume": 755,
    "sequence": 46,
    "title": "嚴相公宅牡丹",
    "author": "徐鉉",
    "content": [
      "但是豪家重牡丹，爭如丞相閣前看。鳳樓日暖開偏早，雞樹陰濃謝更難。數朵已應迷國豔，一枝何幸上塵冠。",
      "不知更許憑欄否，爛熳春光未肯殘。"
    ]
  },
  {
    "volume": 755,
    "sequence": 47,
    "title": "侍宴賦得歸雁",
    "author": "徐鉉",
    "content": [
      "夜靜群動息，翩翩一雁歸。清音天際遠，寒影月中微。",
      "何處雲同宿，長空雪共飛。陽和常借便，免與素心違。"
    ]
  },
  {
    "volume": 755,
    "sequence": 48,
    "title": "又賦早春書事",
    "author": "徐鉉",
    "content": [
      "苑裏芳華早，皇家勝事多。弓聲達春氣，弈思養天和。",
      "暖酒紅爐火，浮舟綠水波。雪晴農事起，擊壤聽賡歌。"
    ]
  },
  {
    "volume": 755,
    "sequence": 49,
    "title": "依韻和令公大王薔薇詩",
    "author": "徐鉉",
    "content": [
      "綠樹成陰後，群芳稍歇時。誰將新濯錦，掛向最長枝。",
      "卷箔香先入，憑欄影任移。賞頻嫌酒渴，吟苦怕霜髭。",
      "架迥籠雲幄，庭虛展繡帷。有情縈舞袖，無力罥遊絲。",
      "嫩蕊鶯偷采，柔條柳伴垂。荀池波自照，梁苑客嘗窺。",
      "玉李尋皆謝，金桃亦暗衰。花中應獨貴，庭下故開遲。",
      "委豔妝苔砌，分華借槿籬。低昂勻灼爍，濃淡疊參差。",
      "幸植王宮裏，仍逢宰府知。芳心向誰許，醉態不能支。",
      "芍藥天教避，玫瑰眾共嗤。光明烘晝景，潤膩裛輕rG。",
      "麗似期神女，珍如重衛姬。君王偏屬詠，七子盡搜奇。"
    ]
  },
  {
    "volume": 755,
    "sequence": 50,
    "title": "和門下殷侍郎新茶二十韻",
    "author": "徐鉉",
    "content": [
      "暖吹入春園，新芽競粲然。才教鷹觜拆，未放雪花妍。",
      "荷杖青林下，攜筐旭景前。孕靈資雨露，鐘秀自山川。",
      "碾後香彌遠，烹來色更鮮。名隨土地貴，味逐水泉遷。",
      "力藉流黃暖，形模紫筍圓。正當鑽柳火，遙想湧金泉。",
      "任道時新物，須依古法煎。輕甌浮綠乳，孤灶散餘煙。",
      "甘薺非予匹，宮槐讓我先。竹孤空冉冉，荷弱謾田田。",
      "解渴消殘酒，清神感夜眠。十漿何足饋，百榼盡堪捐。",
      "採擷唯憂晚，營求不計錢。任公因焙顯，陸氏有經傳。",
      "愛甚真成癖，嘗多合得仙。亭台虛靜處，風月豔陽天。",
      "自可臨泉石，何妨雜管弦。東山似蒙頂，願得從諸賢。"
    ]
  },
  {
    "volume": 755,
    "sequence": 51,
    "title": "春雪應制",
    "author": "徐鉉",
    "content": [
      "繁陰連曙景，瑞雪灑芳辰。勢密猶疑臘，風和始覺春。",
      "縈林開玉蕊，飄座裛香塵。欲識宸心悅，雲謠慰兆人。"
    ]
  },
  {
    "volume": 755,
    "sequence": 52,
    "title": "進雪詩",
    "author": "徐鉉",
    "content": [
      "欲使新正識有年，故飄輕絮伴春還。近看瓊樹籠銀闕，遠想瑤池帶玉關。潤逐麳麰鋪綠野，暖隨杯酒上朱顏。",
      "朝來花萼樓中宴，數曲賡歌雅頌間。"
    ]
  },
  {
    "volume": 755,
    "sequence": 53,
    "title": "自題山亭三首",
    "author": "徐鉉",
    "content": [
      "簪組非無累，園林未是歸。世喧長不到，何必故山薇。",
      "小舫行乘月，高齋臥看山。退公聊自足，爭敢望長閑。",
      "跂石仍臨水，披襟複掛冠。機心忘未得，棋局與魚竿。"
    ]
  },
  {
    "volume": 755,
    "sequence": 54,
    "title": "和陳表用員外求酒",
    "author": "徐鉉",
    "content": [
      "暑天頻雨亦頻晴，簾外閑雲重複輕。",
      "珍重一壺酬絕唱，向風遙想醉吟聲。"
    ]
  },
  {
    "volume": 755,
    "sequence": 55,
    "title": "奉和右省僕射西亭高臥作",
    "author": "徐鉉",
    "content": [
      "院靜蒼苔積，庭幽怪石欹。蟬聲當檻急，虹影向簷垂。",
      "晝漏猶憐永，叢蘭未覺衰。疏篁巢翡翠，折葦覆鸕鷀。",
      "對酒襟懷曠，圍棋旨趣遲。景皆隨所尚，物各遂其宜。",
      "道與時相會，才非世所羈。賦詩貽座客，秋事爾何悲。"
    ]
  },
  {
    "volume": 755,
    "sequence": 56,
    "title": "憶新淦觴池寄孟賓于員外",
    "author": "徐鉉",
    "content": [
      "往年淦水駐行軒，引得清流似月圓。自有溪光還碧甃，不勞人力遞金船。潤滋苔蘚欺茵席，聲入杉松當管弦。",
      "珍重詩人頻管領，莫教塵土咽潺潺。"
    ]
  },
  {
    "volume": 755,
    "sequence": 57,
    "title": "右省僕射後湖亭閑宴，鉉以宿直先歸，賦詩留獻",
    "author": "徐鉉",
    "content": [
      "湖上一陽生，虛亭啟高宴。楓林煙際出，白鳥波心見。",
      "主人忘貴達，座客容疵賤。獨慚殘照催，歸宿明光殿。"
    ]
  }
]