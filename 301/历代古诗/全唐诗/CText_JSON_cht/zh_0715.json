[
  {
    "volume": 715,
    "sequence": 1,
    "title": "苦吟",
    "author": "盧延讓",
    "content": [
      "莫話詩中事，詩中難更無。吟安一個字，撚斷數莖須。",
      "險覓天應悶，狂搜海亦枯。不同文賦易，為著者之乎。"
    ]
  },
  {
    "volume": 715,
    "sequence": 2,
    "title": "雪",
    "author": "盧延讓",
    "content": [
      "瑞雪落紛華，隨風一向斜。地平鋪作月，天迥撒成花。",
      "客滿燒煙舍，牛牽賣炭車。吾皇憂挾纊，猶自問君家。"
    ]
  },
  {
    "volume": 715,
    "sequence": 3,
    "title": "松寺",
    "author": "盧延讓",
    "content": [
      "山寺取涼當夏夜，共僧蹲坐石階前。兩三條電欲為雨，七八個星猶在天。衣汗稍停床上扇，茶香時撥澗中泉。",
      "通宵聽論蓮華義，不藉松窗一覺眠。"
    ]
  },
  {
    "volume": 715,
    "sequence": 4,
    "title": "贈僧",
    "author": "盧延讓",
    "content": [
      "浮世浮華一斷空，偶拋煩惱到蓮宮。高僧解語牙無水，老鶴能飛骨有風。野色吟餘生竹外，山陰坐久入池中。",
      "禪師莫問求名苦，滋味過於食蓼蟲。"
    ]
  },
  {
    "volume": 715,
    "sequence": 5,
    "title": "逢友人赴闕",
    "author": "盧延讓",
    "content": [
      "正當天下待雍熙，丹詔征來早為遲。倚馬才高猶愛藝，問牛心在肯容私。吏開黃閣排班處，民擁青門看入時。",
      "卻笑郡人留不得，感恩唯擬立生祠。"
    ]
  },
  {
    "volume": 715,
    "sequence": 6,
    "title": "哭李郢端公",
    "author": "盧延讓",
    "content": [
      "軍門半掩槐花宅，每過猶聞哭臨聲。北固暴亡兼在路，東都權葬未歸塋。漸窮老僕慵看馬，著慘佳人暗理箏。",
      "詩侶酒徒消散盡，一場春夢越王城。"
    ]
  },
  {
    "volume": 715,
    "sequence": 7,
    "title": "謝楊尚書惠櫻桃",
    "author": "盧延讓",
    "content": [
      "滿合虛紅怕動搖，尚書知重賜櫻桃。揉藍尚帶新鮮葉，潑血猶殘舊折條。萬顆真珠輕觸破，一團甘露軟含消。",
      "春來老病尤珍荷，並食中腸似火燒。"
    ]
  },
  {
    "volume": 715,
    "sequence": 8,
    "title": "寒食日戲贈李侍禦",
    "author": "盧延讓",
    "content": [
      "十二街如市，紅塵咽不開。灑蹄驄馬汗，沒處看花來。"
    ]
  },
  {
    "volume": 715,
    "sequence": 9,
    "title": "樊川寒食二首",
    "author": "盧延讓",
    "content": [
      "寒食權豪盡出行，一川如畫雨初晴。",
      "誰家絡絡游春盛，擔入花間軋軋聲。",
      "鞍馬和花總是塵，歌聲處處有佳人。",
      "五陵年少粗於事，栲栳量金買斷春。"
    ]
  },
  {
    "volume": 715,
    "sequence": 10,
    "title": "句",
    "author": "盧延讓",
    "content": [
      "只訛些子緣，應耗沒多光。",
      "臂鷹健卒懸氊帽，騎馬佳人卷畫衫。",
      "每過私第邀看鶴，長著公裳送上驢。",
      "名紙毛生五門下，家僮骨立六街中。",
      "雲間鬧鐸騾駝至，雪裏殘骸虎拽來。",
      "樹上咨諏批頰鳥，窗間壁駁叩頭蟲。",
      "莫欺零落殘牙齒，曾吃紅綾餅餤來。",
      "渡水蹇驢雙耳直，避風羸僕一肩高。",
      "高據襄陽播盛名，問人人道是詩星。（《吊孟浩然》，以上並見《海錄碎事》）",
      "涼雨打低殘菡萏，急風吹散小蜻蜓。"
    ]
  },
  {
    "volume": 715,
    "sequence": 11,
    "title": "示門生馬侍郎胤孫",
    "author": "裴皞",
    "content": [
      "宦途最重是文衡，天與愚夫著盛名。",
      "三主禮闈年八十，門生門下見門生。"
    ]
  },
  {
    "volume": 715,
    "sequence": 12,
    "title": "贈杜荀鶴",
    "author": "王希羽",
    "content": [
      "金榜曉懸生世日，玉書潛記上升時。",
      "九華山色高千尺，未必高於第八枝。"
    ]
  },
  {
    "volume": 715,
    "sequence": 13,
    "title": "宮怨二首",
    "author": "柯崇",
    "content": [
      "塵滿金爐不炷香，黃昏獨自立重廊。",
      "笙歌何處承恩寵，一一隨風入上陽。",
      "長門槐柳半蕭疏，玉輦沈思恨有餘。",
      "紅淚漸消傾國態，黃金誰為達相如。"
    ]
  },
  {
    "volume": 715,
    "sequence": 14,
    "title": "早春池亭獨遊三首",
    "author": "劉象",
    "content": [
      "春意送殘臘，春晴融小洲。蒲茸才簇岸，柳頰已遮樓。",
      "便有杯觴興，可據羈旅愁。鳧鷖亦相狎，盡日戲清流。",
      "清流環綠筱，清景媚虹橋。鶯刷初遷羽，莎拳擬拆苗。",
      "細沙擢暖岸，淑景動和飆。倍憶同袍侶，相歡倒一瓢。",
      "一瓢歡自足，一日興偏多。幽意人先賞，疏叢蝶未過。",
      "知音新句苦，窺沼醉顏酡。萬慮從相擬，今朝欲奈何。"
    ]
  },
  {
    "volume": 715,
    "sequence": 15,
    "title": "鷺鷥",
    "author": "劉象",
    "content": [
      "潔白孤高生不同，頂絲清軟冷搖風。窺魚翹立荷香裏，慕侶低翻柳影中。幾日下巢辭紫閣，多時凝目向晴空。",
      "摩霄志在潛修羽，會接鸞凰別葦叢。"
    ]
  },
  {
    "volume": 715,
    "sequence": 16,
    "title": "春夜二首",
    "author": "劉象",
    "content": [
      "幾處兵戈阻路岐，憶山心切與山違。",
      "時難何處披懷抱，日日日斜空醉歸。",
      "一別杜陵歸未期，只憑魂夢接親知。",
      "近來欲睡兼難睡，夜夜夜深聞子規。"
    ]
  },
  {
    "volume": 715,
    "sequence": 17,
    "title": "曉登迎春閣",
    "author": "劉象",
    "content": [
      "未櫛憑欄眺錦城，煙籠萬井二江明。",
      "香風滿閣花盈戶，樹樹樹梢啼曉鶯。"
    ]
  },
  {
    "volume": 715,
    "sequence": 18,
    "title": "詠仙掌",
    "author": "劉象",
    "content": [
      "萬古亭亭倚碧霄，不成擎亦不成招。",
      "何如掬取天池水，灑向人間救旱苗。"
    ]
  },
  {
    "volume": 715,
    "sequence": 19,
    "title": "郪中感舊",
    "author": "劉象",
    "content": [
      "頃年曾住此中來，今日重遊事可哀。",
      "憶得幾家歡宴處，家家家業盡成灰。"
    ]
  },
  {
    "volume": 715,
    "sequence": 20,
    "title": "白髭",
    "author": "劉象",
    "content": [
      "到處逢人求至藥，幾回染了又成絲。",
      "素絲易染髭難染，墨翟當時合泣髭。"
    ]
  },
  {
    "volume": 715,
    "sequence": 21,
    "title": "題縣令范傳真化洽亭",
    "author": "沈顏",
    "content": [
      "前有淺山，屹然如屏。後有卑嶺，繚然如城。",
      "跨池左右，足以建亭。斯亭何名，化洽而成。"
    ]
  },
  {
    "volume": 715,
    "sequence": 22,
    "title": "書懷寄友人",
    "author": "沈顏",
    "content": [
      "江湖勞遍尋，只自長愁襟。到處慵開口，何人可話心。",
      "登樓得句遠，望月抒情深。卻憶山齋後，猿聲相伴吟。"
    ]
  },
  {
    "volume": 715,
    "sequence": 23,
    "title": "題壁",
    "author": "楊凝式",
    "content": [
      "院似禪心靜，花如覺性圓。自然知了義，爭肯學神仙。"
    ]
  },
  {
    "volume": 715,
    "sequence": 24,
    "title": "贈張全義",
    "author": "楊凝式",
    "content": [
      "洛陽風景實堪哀，昔日曾為瓦子堆。",
      "不是我公重葺理，至今猶是一堆灰。"
    ]
  },
  {
    "volume": 715,
    "sequence": 25,
    "title": "題懷素酒狂帖後",
    "author": "楊凝式",
    "content": [
      "十年揮素學臨池，始識王公學衛非。",
      "草聖未須因酒發，筆端應解化龍飛。"
    ]
  },
  {
    "volume": 715,
    "sequence": 26,
    "title": "句",
    "author": "楊凝式",
    "content": [
      "押引蝗蟲到洛京，合消郡守遠相迎。（歸洛寄尹張從恩，時蝗適至）",
      "到此今經三紀春。"
    ]
  },
  {
    "volume": 715,
    "sequence": 27,
    "title": "奉試詔用拓拔思恭為京北收復都統",
    "author": "李琪",
    "content": [
      "飛騎經巴棧，鴻恩及夏台。將從天上去，人自日邊來。",
      "此處金門遠，何時玉輦回。早平關右賊，莫待詔書催。"
    ]
  },
  {
    "volume": 715,
    "sequence": 28,
    "title": "題廣愛寺楞伽山",
    "author": "李琪",
    "content": [
      "善高天外遠，方丈海中遙。自有山神護，應無劫火燒。",
      "壞文侵古壁，飛劍出寒霄。何似蒼蒼色，嚴妝十七朝。"
    ]
  },
  {
    "volume": 715,
    "sequence": 29,
    "title": "句",
    "author": "李琪",
    "content": [
      "哀痛不下詔，登封誰上書。"
    ]
  },
  {
    "volume": 715,
    "sequence": 30,
    "title": "寄桂帥",
    "author": "劉崇龜",
    "content": [
      "碧幢仁施合洪鈞，桂樹林前倍得春。",
      "莫戀此時好風景，磻溪不是釣漁人。"
    ]
  },
  {
    "volume": 715,
    "sequence": 31,
    "title": "席上吟",
    "author": "劉崇魯",
    "content": [
      "南行忽見李深之，手舞如蜚令不疑。",
      "任有風流兼蘊藉，天生不似鄭都知。"
    ]
  },
  {
    "volume": 715,
    "sequence": 32,
    "title": "寄孫儲",
    "author": "孫定",
    "content": [
      "行行血淚灑塵襟，事逐東流渭水深。秋跨蹇驢風尚緊，靜投孤店日初沈。一枝猶掛東堂夢，千里空馳北巷心。",
      "明月悲歌又前去，滿城煙樹噪春禽。"
    ]
  },
  {
    "volume": 715,
    "sequence": 33,
    "title": "江南行",
    "author": "許晝",
    "content": [
      "江南蕭灑地，本自與君宜。固節還同我，虛心欲待誰。",
      "澗泉傍借響，山木共含滋。粉膩蟲難篆，叢疏鳥易窺。",
      "盡應逢野渡，中忽見村祠。葉掃秋空靜，根橫古塹危。",
      "影迷寒靄裏，聲出夜風時。客棹深深過，人家遠遠移。",
      "游邊曾結念，到此數題詩。莫恨成龍晚，成龍會有期。"
    ]
  },
  {
    "volume": 715,
    "sequence": 34,
    "title": "中秋月",
    "author": "許晝",
    "content": [
      "應是蟾宮別有情，每逢秋半倍澄清。清光不向此中見，白髮爭教何處生。閑地占將真可惜，幽窗分得始為明。",
      "殷勤好長來年桂，莫遣平人道不平。"
    ]
  },
  {
    "volume": 715,
    "sequence": 35,
    "title": "臨終詩",
    "author": "薛准",
    "content": [
      "舊國深恩不易酬，又離繼母出他州。",
      "誰知天怒無因息，積愧終身乞速休。"
    ]
  },
  {
    "volume": 715,
    "sequence": 36,
    "title": "觀修處士畫桃花圖歌",
    "author": "裴諧",
    "content": [
      "一從天寶王維死，於今始遇修夫子。能向鮫綃四幅中，丹青暗與春爭工。勾芒若見應羞殺，暈綠勻紅漸分別。",
      "堪憐彩筆似東風，一朵一枝隨手發。燕支乍濕如含露，引得嬌鶯癡不去。多少遊蜂盡日飛，看遍花心求入處。",
      "工夫妙麗實奇絕，似對韶光好時節。偏宜留著待深冬，鋪向樓前殛霜雪。"
    ]
  },
  {
    "volume": 715,
    "sequence": 37,
    "title": "句",
    "author": "裴諧",
    "content": [
      "風回山火斷，朝落岸冰高。",
      "名終埋不得，骨任朽何妨。"
    ]
  }
]