[
  {
    "volume": 539,
    "sequence": 1,
    "title": "錦瑟",
    "author": "李商隱",
    "content": [
      "錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。滄海月明珠有淚，藍田日暖玉生煙。",
      "此情可待成追憶，只是當時已惘然。"
    ]
  },
  {
    "volume": 539,
    "sequence": 2,
    "title": "重過聖女祠",
    "author": "李商隱",
    "content": [
      "白石岩扉碧蘚滋，上清淪謫得歸遲。一春夢雨常飄瓦，盡日靈風不滿旗。萼綠華來無定所，杜蘭香去未移時。",
      "玉郎會此通仙籍，憶向天階問紫芝。"
    ]
  },
  {
    "volume": 539,
    "sequence": 3,
    "title": "寄羅劭興",
    "author": "李商隱",
    "content": [
      "棠棣黃花發，忘憂碧葉齊。人閑微病酒，燕重遠兼泥。",
      "混沌何由鑿，青冥未有梯。高陽舊徒侶，時複一相攜。"
    ]
  },
  {
    "volume": 539,
    "sequence": 4,
    "title": "令狐舍人說昨夜西掖玩月因戲贈",
    "author": "李商隱",
    "content": [
      "昨夜玉輪明，傳聞近太清。涼波沖碧瓦，曉暈落金莖。",
      "露索秦宮井，風弦漢殿箏。幾時綿竹頌，擬薦子虛名。"
    ]
  },
  {
    "volume": 539,
    "sequence": 5,
    "title": "崔處士",
    "author": "李商隱",
    "content": [
      "真人塞其內，夫子入于機。未肯投竿起，惟歡負米歸。",
      "雪中東郭履，堂上老萊衣。讀遍先賢傳，如君事者稀。"
    ]
  },
  {
    "volume": 539,
    "sequence": 6,
    "title": "自喜",
    "author": "李商隱",
    "content": [
      "自喜蝸牛舍，相容燕子巢。綠筠遺粉籜，紅藥綻香苞。",
      "虎過遙知阱，魚來且佐庖。慢行成酩酊，鄰壁有松醪。"
    ]
  },
  {
    "volume": 539,
    "sequence": 7,
    "title": "題僧壁",
    "author": "李商隱",
    "content": [
      "舍生求道有前蹤，乞腦剜身結願重。大去便應欺粟顆，小來兼可隱針鋒。蚌胎未滿思新桂，琥珀初成憶舊松。",
      "若信貝多真實語，三生同聽一樓鐘。"
    ]
  },
  {
    "volume": 539,
    "sequence": 8,
    "title": "霜月",
    "author": "李商隱",
    "content": [
      "初聞征雁已無蟬，百尺樓高水接天。",
      "青女素娥俱耐冷，月中霜裏鬥嬋娟。"
    ]
  },
  {
    "volume": 539,
    "sequence": 9,
    "title": "異俗二首",
    "author": "李商隱",
    "content": [
      "鬼瘧朝朝避，春寒夜夜添。未驚雷破柱，不報水齊簷。",
      "虎箭侵膚毒，魚鉤刺骨銛。鳥言成諜訴，多是恨彤幨。",
      "戶盡懸秦網，家多事越巫。未曾容獺祭，只是縱豬都。",
      "點對連鼇餌，搜求縛虎符。賈生兼事鬼，不信有洪爐。"
    ]
  },
  {
    "volume": 539,
    "sequence": 10,
    "title": "歸墅",
    "author": "李商隱",
    "content": [
      "行李逾南極，旬時到舊鄉。楚芝應遍紫，鄧橘未全黃。",
      "渠濁村舂急，旗高社酒香。故山歸夢喜，先入讀書堂。"
    ]
  },
  {
    "volume": 539,
    "sequence": 11,
    "title": "商于",
    "author": "李商隱",
    "content": [
      "商於朝雨霽，歸路有秋光。背塢猿收果，投岩麝退香。",
      "建瓴真得勢，橫戟豈能當。割地張儀詐，謀身綺季長。",
      "清渠州外月，黃葉廟前霜。今日看雲意，依依入帝鄉。"
    ]
  },
  {
    "volume": 539,
    "sequence": 12,
    "title": "和孫朴韋蟾孔雀詠",
    "author": "李商隱",
    "content": [
      "此去三梁遠，今來萬里攜。西施因網得，秦客被花迷。",
      "可在青鸚鵡，非關碧野雞。約眉憐翠羽，刮目想金篦。",
      "瘴氣籠飛遠，蠻花向坐低。輕于趙皇后，貴極楚懸黎。",
      "都護矜羅幕，佳人炫繡袿。屏風臨燭扣，捍撥倚香臍。",
      "舊思牽雲葉，新愁待雪泥。愛堪通夢寐，畫得不端倪。",
      "地錦排蒼雁，簾釘鏤白犀。曙霞星斗外，涼月露盤西。",
      "妒好休誇舞，經寒且少啼。紅樓三十級，穩穩上丹梯。"
    ]
  },
  {
    "volume": 539,
    "sequence": 13,
    "title": "人欲",
    "author": "李商隱",
    "content": [
      "人欲天從竟不疑，莫言圓蓋便無私。",
      "秦中已久烏頭白，卻是君王未備知。"
    ]
  },
  {
    "volume": 539,
    "sequence": 14,
    "title": "華山題王母祠",
    "author": "李商隱",
    "content": [
      "蓮華峰下鎖雕梁，此去瑤池地共長。",
      "好為麻姑到東海，勸栽黃竹莫栽桑。"
    ]
  },
  {
    "volume": 539,
    "sequence": 15,
    "title": "華清宮",
    "author": "李商隱",
    "content": [
      "華清恩幸古無倫，猶恐蛾眉不勝人。",
      "未免被他褒女笑，只教天子暫蒙塵。"
    ]
  },
  {
    "volume": 539,
    "sequence": 16,
    "title": "楚澤",
    "author": "李商隱",
    "content": [
      "夕陽歸路後，霜野物聲幹。集鳥翻漁艇，殘虹拂馬鞍。",
      "劉楨元抱病，虞寄數辭官。白袷經年卷，西來及早寒。"
    ]
  },
  {
    "volume": 539,
    "sequence": 17,
    "title": "蟬",
    "author": "李商隱",
    "content": [
      "本以高難飽，徒勞恨費聲。五更疏欲斷，一樹碧無情。",
      "薄宦梗猶泛，故園蕪已平。煩君最相警，我亦舉家清。"
    ]
  },
  {
    "volume": 539,
    "sequence": 18,
    "title": "江亭散席循柳路吟",
    "author": "李商隱",
    "content": [
      "春詠敢輕裁，銜辭入半杯。已遭江映柳，更被雪藏梅。",
      "寡和真徒爾，殷憂動即來。從詩得何報，惟感二毛催。"
    ]
  },
  {
    "volume": 539,
    "sequence": 19,
    "title": "潭州",
    "author": "李商隱",
    "content": [
      "潭州官舍暮樓空，今古無端入望中。湘淚淺深滋竹色，楚歌重疊怨蘭叢。陶公戰艦空灘雨，賈傅承塵破廟風。",
      "目斷故園人不至，松醪一醉與誰同。"
    ]
  },
  {
    "volume": 539,
    "sequence": 20,
    "title": "贈劉司戶",
    "author": "李商隱",
    "content": [
      "江風吹浪動雲根，重碇危檣白日昏。已斷燕鴻初起勢，更驚騷客後歸魂。漢廷急詔誰先入，楚路高歌自欲翻。",
      "萬里相逢歡複泣，鳳巢西隔九重門。"
    ]
  },
  {
    "volume": 539,
    "sequence": 21,
    "title": "哭劉司戶二首",
    "author": "李商隱",
    "content": [
      "離居星歲易，失望死生分。酒甕凝餘桂，書簽冷舊芸。",
      "江風吹雁急，山木帶蟬曛。一叫千回首，天高不為聞。",
      "有美扶皇運，無誰薦直言。已為秦逐客，複作楚冤魂。",
      "湓浦應分派，荊江有會源。並將添恨淚，一灑問乾坤。"
    ]
  },
  {
    "volume": 539,
    "sequence": 22,
    "title": "悼傷後赴東蜀辟至散關遇雪",
    "author": "李商隱",
    "content": [
      "劍外從軍遠，無家與寄衣。散關三尺雪，回夢舊鴛機。"
    ]
  },
  {
    "volume": 539,
    "sequence": 23,
    "title": "樂游原",
    "author": "李商隱",
    "content": [
      "向晚意不適，驅車登古原。夕陽無限好，只是近黃昏。"
    ]
  },
  {
    "volume": 539,
    "sequence": 24,
    "title": "北齊二首",
    "author": "李商隱",
    "content": [
      "一笑相傾國便亡，何勞荊棘始堪傷。",
      "小憐玉體橫陳夜，已報周師入晉陽。",
      "巧笑知堪敵萬幾，傾城最在著戎衣。",
      "晉陽已陷休回顧，更請君王獵一圍。"
    ]
  },
  {
    "volume": 539,
    "sequence": 25,
    "title": "街西池館",
    "author": "李商隱",
    "content": [
      "白閣他年別，朱門此夜過。疏簾留月魄，珍簟接煙波。",
      "太守三刀夢，將軍一箭歌。國租容客旅，香熟玉山禾。"
    ]
  },
  {
    "volume": 539,
    "sequence": 26,
    "title": "南朝",
    "author": "李商隱",
    "content": [
      "玄武湖中玉漏催，雞鳴埭口繡襦回。誰言瓊樹朝朝見，不及金蓮步步來。敵國軍營漂木柹，前朝神廟鎖煙煤。",
      "滿宮學士皆顏色，江令當年只費才。"
    ]
  },
  {
    "volume": 539,
    "sequence": 27,
    "title": "複京",
    "author": "李商隱",
    "content": [
      "虜騎胡兵一戰摧，萬靈回首賀軒台。",
      "天教李令心如日，可要昭陵石馬來。"
    ]
  },
  {
    "volume": 539,
    "sequence": 28,
    "title": "渾河中",
    "author": "李商隱",
    "content": [
      "九廟無塵八馬回，奉天城壘長春苔。",
      "咸陽原上英雄骨，半向君家養馬來。"
    ]
  },
  {
    "volume": 539,
    "sequence": 29,
    "title": "鄠杜馬上念漢書",
    "author": "李商隱",
    "content": [
      "世上蒼龍種，人間武帝孫。小來惟射獵，興罷得乾坤。",
      "渭水天開苑，咸陽地獻原。英靈殊未已，丁傅漸華軒。"
    ]
  },
  {
    "volume": 539,
    "sequence": 30,
    "title": "柳",
    "author": "李商隱",
    "content": [
      "動春何限葉，撼曉幾多枝。解有相思否，應無不舞時。",
      "絮飛藏皓蝶，帶弱露黃鸝。傾國宜通體，誰來獨賞眉。"
    ]
  },
  {
    "volume": 539,
    "sequence": 31,
    "title": "巴江柳",
    "author": "李商隱",
    "content": [
      "巴江可惜柳，柳色綠侵江。好向金鑾殿，移陰入綺窗。"
    ]
  },
  {
    "volume": 539,
    "sequence": 32,
    "title": "咸陽",
    "author": "李商隱",
    "content": [
      "咸陽宮闕鬱嵯峨，六國樓臺豔綺羅。",
      "自是當時天帝醉，不關秦地有山河。"
    ]
  },
  {
    "volume": 539,
    "sequence": 33,
    "title": "同崔八詣藥山訪融禪師",
    "author": "李商隱",
    "content": [
      "共受征南不次恩，報恩惟是有忘言。",
      "岩花澗草西林路，未見高僧只見猿。"
    ]
  },
  {
    "volume": 539,
    "sequence": 34,
    "title": "聞著明凶問哭寄飛卿",
    "author": "李商隱",
    "content": [
      "昔歎讒銷骨，今傷淚滿膺。空餘雙玉劍，無複一壺冰。",
      "江勢翻銀礫，天文露玉繩。何因攜庾信，同去哭徐陵。"
    ]
  },
  {
    "volume": 539,
    "sequence": 35,
    "title": "聽鼓",
    "author": "李商隱",
    "content": [
      "城頭疊鼓聲，城下暮江清。欲問漁陽摻，時無禰正平。"
    ]
  },
  {
    "volume": 539,
    "sequence": 36,
    "title": "送崔玨往西川",
    "author": "李商隱",
    "content": [
      "年少因何有旅愁，欲為東下更西遊。一條雪浪吼巫峽，千里火雲燒益州。蔔肆至今多寂寞，酒壚從古擅風流。",
      "浣花箋紙桃花色，好好題詩詠玉鉤。"
    ]
  },
  {
    "volume": 539,
    "sequence": 37,
    "title": "代贈",
    "author": "李商隱",
    "content": [
      "楊柳路盡處，芙蓉湖上頭。雖同錦步障，獨映鈿箜篌。",
      "鴛鴦可羨頭俱白，飛去飛來煙雨秋。"
    ]
  },
  {
    "volume": 539,
    "sequence": 38,
    "title": "桂林",
    "author": "李商隱",
    "content": [
      "城窄山將壓，江寬地共浮。東南通絕域，西北有高樓。",
      "神護青楓岸，龍移白石湫。殊鄉竟何禱，簫鼓不曾休。"
    ]
  },
  {
    "volume": 539,
    "sequence": 39,
    "title": "夜雨寄北",
    "author": "李商隱",
    "content": [
      "君問歸期未有期，巴山夜雨漲秋池。",
      "何當共剪西窗燭，卻話巴山夜雨時。"
    ]
  },
  {
    "volume": 539,
    "sequence": 40,
    "title": "陳後宮",
    "author": "李商隱",
    "content": [
      "茂苑城如畫，閶門瓦欲流。還依水光殿，更起月華樓。",
      "侵夜鸞開鏡，迎冬雉獻裘。從臣皆半醉，天子正無愁。"
    ]
  },
  {
    "volume": 539,
    "sequence": 41,
    "title": "屬疾",
    "author": "李商隱",
    "content": [
      "許靖猶羈宦，安仁複悼亡。茲辰聊屬疾，何日免殊方。",
      "秋蝶無端麗，寒花只暫香。多情真命薄，容易即回腸。"
    ]
  },
  {
    "volume": 539,
    "sequence": 42,
    "title": "石榴",
    "author": "李商隱",
    "content": [
      "榴枝婀娜榴實繁，榴膜輕明榴子鮮。",
      "可羨瑤池碧桃樹，碧桃紅頰一千年。"
    ]
  },
  {
    "volume": 539,
    "sequence": 43,
    "title": "明日",
    "author": "李商隱",
    "content": [
      "天上參旗過，人間燭焰銷。誰言整雙履，便是隔三橋。",
      "知處黃金鎖，曾來碧綺寮。憑欄明日意，池闊雨蕭蕭。"
    ]
  },
  {
    "volume": 539,
    "sequence": 44,
    "title": "飲席戲贈同舍",
    "author": "李商隱",
    "content": [
      "洞中屐響省分攜，不是花迷客自迷。珠樹重行憐翡翠，玉樓雙舞羨鶤雞。蘭回舊蕊緣屏綠，椒綴新香和壁泥。",
      "唱盡陽關無限疊，半杯松葉凍頗黎。"
    ]
  },
  {
    "volume": 539,
    "sequence": 45,
    "title": "西溪",
    "author": "李商隱",
    "content": [
      "近郭西溪好，誰堪共酒壺。苦吟防柳惲，多淚怯楊朱。",
      "野鶴隨君子，寒松揖大夫。天涯常病意，岑寂勝歡娛。"
    ]
  },
  {
    "volume": 539,
    "sequence": 46,
    "title": "憶梅",
    "author": "李商隱",
    "content": [
      "定定住天涯，依依向物華。寒梅最堪恨，常作去年花。"
    ]
  },
  {
    "volume": 539,
    "sequence": 47,
    "title": "贈柳",
    "author": "李商隱",
    "content": [
      "章台從掩映，郢路更參差。見說風流極，來當婀娜時。",
      "橋回行欲斷，堤遠意相隨。忍放花如雪，青樓撲酒旗。"
    ]
  },
  {
    "volume": 539,
    "sequence": 48,
    "title": "謔柳",
    "author": "李商隱",
    "content": [
      "已帶黃金縷，仍飛白玉花。長時須拂馬，密處少藏鴉。",
      "眉細從他斂，腰輕莫自斜。玳梁誰道好，偏擬映盧家。"
    ]
  },
  {
    "volume": 539,
    "sequence": 49,
    "title": "北禽",
    "author": "李商隱",
    "content": [
      "為戀巴江好，無辭瘴霧蒸。縱能朝杜宇，可得值蒼鷹。",
      "石小虛填海，蘆銛未破矰。知來有幹鵲，何不向雕陵。"
    ]
  },
  {
    "volume": 539,
    "sequence": 50,
    "title": "初起",
    "author": "李商隱",
    "content": [
      "想像咸池日欲光，五更鐘後更回腸。",
      "三年苦霧巴江水，不為離人照屋樑。"
    ]
  },
  {
    "volume": 539,
    "sequence": 51,
    "title": "楚宮",
    "author": "李商隱",
    "content": [
      "複壁交青瑣，重簾掛紫繩。如何一柱觀，不礙九枝燈。",
      "扇薄常規月，釵斜只鏤冰。歌成猶未唱，秦火入夷陵。"
    ]
  },
  {
    "volume": 539,
    "sequence": 52,
    "title": "柳",
    "author": "李商隱",
    "content": [
      "柳映江潭底有情，望中頻遣客心驚。",
      "巴雷隱隱千山外，更作章台走馬聲。"
    ]
  },
  {
    "volume": 539,
    "sequence": 53,
    "title": "石城",
    "author": "李商隱",
    "content": [
      "石城誇窈窕，花縣更風流。簟冰將飄枕，簾烘不隱鉤。",
      "玉童收夜鑰，金狄守更籌。共笑鴛鴦綺，鴛鴦兩白頭。"
    ]
  },
  {
    "volume": 539,
    "sequence": 54,
    "title": "韓碑",
    "author": "李商隱",
    "content": [
      "元和天子神武姿，彼何人哉軒與羲。誓將上雪列聖恥，坐法宮中朝四夷。淮西有賊五十載，封狼生貙貙生羆。",
      "不據山河據平地，長戈利矛日可麾。帝得聖相相曰度，賊斫不死神扶持。腰懸相印作都統，陰風慘澹天王旗。",
      "愬武古通作牙爪，儀曹外郎載筆隨。行軍司馬智且勇，十四萬眾猶虎貔。入蔡縛賊獻太廟，功無與讓恩不訾。",
      "帝曰汝度功第一，汝從事愈宜為辭。愈拜稽首蹈且舞，金石刻畫臣能為。古者世稱大手筆，此事不系于職司。",
      "當仁自古有不讓，言訖屢頷天子頤。公退齋戒坐小閣，濡染大筆何淋漓。點竄堯典舜典字，塗改清廟生民詩。",
      "文成破體書在紙，清晨再拜鋪丹墀。表曰臣愈昧死上，詠神聖功書之碑。碑高三丈字如鬥，負以靈鼇蟠以螭。",
      "句奇語重喻者少，讒之天子言其私。長繩百尺拽碑倒，粗砂大石相磨治。公之斯文若元氣，先時已入人肝脾。",
      "湯盤孔鼎有述作，今無其器存其辭。嗚呼聖皇及聖相，相與烜赫流淳熙。公之斯文不示後，曷與三五相攀追。",
      "願書萬本誦萬過，口角流沫右手胝。傳之七十有二代，以為封禪玉檢明堂基。"
    ]
  },
  {
    "volume": 539,
    "sequence": 55,
    "title": "令狐八拾遺見招送裴十四歸華州",
    "author": "李商隱",
    "content": [
      "二十中郎未足希，驪駒先自有光輝。蘭亭宴罷方回去，雪夜詩成道韞歸。漢苑風煙吹客夢，雲台洞穴接郊扉。",
      "嗟予久抱臨邛渴，便欲因君問釣磯。"
    ]
  },
  {
    "volume": 539,
    "sequence": 56,
    "title": "離思",
    "author": "李商隱",
    "content": [
      "氣盡前溪舞，心酸子夜歌。峽雲尋不得，溝水欲如何。",
      "朔雁傳書絕，湘篁染淚多。無由見顏色，還自托微波。"
    ]
  },
  {
    "volume": 539,
    "sequence": 57,
    "title": "宿駱氏亭寄懷崔雍崔袞",
    "author": "李商隱",
    "content": [
      "竹塢無塵水檻清，相思迢遞隔重城。",
      "秋陰不散霜飛晚，留得枯荷聽雨聲。"
    ]
  },
  {
    "volume": 539,
    "sequence": 58,
    "title": "風雨",
    "author": "李商隱",
    "content": [
      "淒涼寶劍篇，羈泊欲窮年。黃葉仍風雨，青樓自管弦。",
      "新知遭薄俗，舊好隔良緣。心斷新豐酒，銷愁鬥幾千。"
    ]
  },
  {
    "volume": 539,
    "sequence": 59,
    "title": "夢澤",
    "author": "李商隱",
    "content": [
      "夢澤悲風動白茅，楚王葬盡滿城嬌。",
      "未知歌舞能多少，虛減宮廚為細腰。"
    ]
  },
  {
    "volume": 539,
    "sequence": 60,
    "title": "贈歌妓二首",
    "author": "李商隱",
    "content": [
      "水精如意玉連環，下蔡城危莫破顏。",
      "紅綻櫻桃含白雪，斷腸聲裏唱陽關。",
      "白日相思可奈何，嚴城清夜斷經過。",
      "只知解道春來瘦，不道春來獨自多。"
    ]
  },
  {
    "volume": 539,
    "sequence": 61,
    "title": "謝書",
    "author": "李商隱",
    "content": [
      "微意何曾有一毫，空攜筆硯奉龍韜。",
      "自蒙半夜傳衣後，不羨王祥得佩刀。"
    ]
  },
  {
    "volume": 539,
    "sequence": 62,
    "title": "寄令狐學士",
    "author": "李商隱",
    "content": [
      "秘殿崔嵬拂彩霓，曹司今在殿東西。賡歌太液翻黃鵠，從獵陳倉獲碧雞。曉飲豈知金掌迥，夜吟應訝玉繩低。",
      "鈞天雖許人間聽，閶闔門多夢自迷。"
    ]
  },
  {
    "volume": 539,
    "sequence": 63,
    "title": "酬令狐郎中見寄",
    "author": "李商隱",
    "content": [
      "望郎臨古郡，佳句灑丹青。應自丘遲宅，仍過柳惲汀。",
      "封來江渺渺，信去雨冥冥。句曲聞仙訣，臨川得佛經。",
      "朝吟支客枕，夜讀漱僧瓶。不見銜蘆雁，空流腐草螢。",
      "土宜悲坎井，天怒識雷霆。象卉分疆近，蛟涎浸岸腥。",
      "補羸貪紫桂，負氣托青萍。萬里懸離抱，危於訟合鈴。"
    ]
  },
  {
    "volume": 539,
    "sequence": 64,
    "title": "七月二十八日夜與王鄭二秀才聽雨後夢作",
    "author": "李商隱",
    "content": [
      "初夢龍宮寶焰然，瑞霞明麗滿晴天。旋成醉倚蓬萊樹，有個仙人拍我肩。少頃遠聞吹細管，聞聲不見隔飛煙。",
      "逡巡又過瀟湘雨，雨打湘靈五十弦。瞥見馮夷殊悵望，鮫綃休賣海為田。亦逢毛女無憀極，龍伯擎將華嶽蓮。",
      "恍惚無倪明又暗，低迷不已斷還連。覺來正是平階雨，獨背寒燈枕手眠。"
    ]
  },
  {
    "volume": 539,
    "sequence": 65,
    "title": "寄令狐郎中",
    "author": "李商隱",
    "content": [
      "嵩雲秦樹久離居，雙鯉迢迢一紙書。",
      "休問梁園舊賓客，茂陵秋雨病相如。"
    ]
  },
  {
    "volume": 539,
    "sequence": 66,
    "title": "漫成三首",
    "author": "李商隱",
    "content": [
      "不妨何範盡詩家，未解當年重物華。",
      "遠把龍山千里雪，將來擬並洛陽花。",
      "沈約憐何遜，延年毀謝莊。清新俱有得，名譽底相傷。",
      "霧夕詠芙蕖，何郎得意初。此時誰最賞，沈范兩尚書。"
    ]
  },
  {
    "volume": 539,
    "sequence": 67,
    "title": "無題",
    "author": "李商隱",
    "content": [
      "白道縈回入暮霞，斑騅嘶斷七香車。",
      "春風自共何人笑，枉破陽城十萬家。"
    ]
  },
  {
    "volume": 539,
    "sequence": 68,
    "title": "槿花二首",
    "author": "李商隱",
    "content": [
      "燕體傷風力，雞香積露文。殷鮮一相雜，啼笑兩難分。",
      "月裏甯無姊，雲中亦有君。三清與仙島，何事亦離群。",
      "珠館熏燃久，玉房梳掃餘。燒蘭才作燭，襞錦不成書。",
      "本以亭亭遠，翻嫌眽眽疏。回頭問殘照，殘照更空虛。"
    ]
  },
  {
    "volume": 539,
    "sequence": 69,
    "title": "哭劉蕡",
    "author": "李商隱",
    "content": [
      "上帝深宮閉九閽，巫咸不下問銜冤。廣陵別後春濤隔，湓浦書來秋雨翻。只有安仁能作誄，何曾宋玉解招魂。",
      "平生風義兼師友，不敢同君哭寢門。"
    ]
  },
  {
    "volume": 539,
    "sequence": 70,
    "title": "杜司勳",
    "author": "李商隱",
    "content": [
      "高樓風雨感斯文，短翼差池不及群。",
      "刻意傷春複傷別，人間惟有杜司勳。"
    ]
  },
  {
    "volume": 539,
    "sequence": 71,
    "title": "荊門西下",
    "author": "李商隱",
    "content": [
      "一夕南風一葉危，荊雲回望夏雲時。人生豈得輕離別，天意何曾忌嶮巇。骨肉書題安絕徼，蕙蘭蹊徑失佳期。",
      "洞庭湖闊蛟龍惡，卻羨楊朱泣路岐。"
    ]
  },
  {
    "volume": 539,
    "sequence": 72,
    "title": "碧瓦",
    "author": "李商隱",
    "content": [
      "碧瓦銜珠樹，紅輪結綺寮。無雙漢殿鬢，第一楚宮腰。",
      "霧唾香難盡，珠啼冷易銷。歌從雍門學，酒是蜀城燒。",
      "柳暗將翻巷，荷欹正抱橋。鈿轅開道入，金管隔鄰調。",
      "夢到飛魂急，書成即席遙。河流沖柱轉，海沫近槎飄。",
      "吳市蠀蛦甲，巴賨翡翠翹。他時未知意，重疊贈嬌饒。"
    ]
  },
  {
    "volume": 539,
    "sequence": 73,
    "title": "蝶",
    "author": "李商隱",
    "content": [
      "葉葉複翻翻，斜橋對側門。蘆花惟有白，柳絮可能溫。",
      "西子尋遺殿，昭君覓故村。年年芳物盡，來別敗蘭蓀。"
    ]
  },
  {
    "volume": 539,
    "sequence": 74,
    "title": "蠅蝶雞麝鸞鳳等成篇",
    "author": "李商隱",
    "content": [
      "韓蝶翻羅幕，曹蠅拂綺窗。鬥雞回玉勒，融麝暖金釭。",
      "玳瑁明書閣，琉璃冰酒缸。畫樓多有主，鸞鳳各雙雙。"
    ]
  },
  {
    "volume": 539,
    "sequence": 75,
    "title": "韓翃舍人即事",
    "author": "李商隱",
    "content": [
      "萱草含丹粉，荷花抱綠房。鳥應悲蜀帝，蟬是怨齊王。",
      "通內藏珠府，應官解玉坊。橋南荀令過，十裏送衣香。"
    ]
  },
  {
    "volume": 539,
    "sequence": 76,
    "title": "公子",
    "author": "李商隱",
    "content": [
      "一盞新羅酒，淩晨恐易消。歸應沖鼓半，去不待笙調。",
      "歌好惟愁和，香濃豈惜飄。春場鋪艾帳，下馬雉媒嬌。"
    ]
  },
  {
    "volume": 539,
    "sequence": 77,
    "title": "子初全溪作",
    "author": "李商隱",
    "content": [
      "全溪不可到，況複盡餘醅。漢苑生春水，昆池換劫灰。",
      "戰蒲知雁唼，皺月覺魚來。清興恭聞命，言詩未敢回。"
    ]
  },
  {
    "volume": 539,
    "sequence": 78,
    "title": "楊本勝說于長安見小男阿袞",
    "author": "李商隱",
    "content": [
      "聞君來日下，見我最嬌兒。漸大啼應數，長貧學恐遲。",
      "寄人龍種瘦，失母鳳雛癡。語甘休邊角，青燈兩鬢絲。"
    ]
  },
  {
    "volume": 539,
    "sequence": 79,
    "title": "西溪",
    "author": "李商隱",
    "content": [
      "悵望西溪水，潺湲奈爾何。不驚春物少，只覺夕陽多。",
      "色染妖韶柳，光含窈窕蘿。人間從到海，天上莫為河。",
      "鳳女彈瑤瑟，龍孫撼玉珂。京華他夜夢，好好寄雲波。"
    ]
  },
  {
    "volume": 539,
    "sequence": 80,
    "title": "柳下暗記",
    "author": "李商隱",
    "content": [
      "無奈巴南柳，千條傍吹台。更將黃映白，擬作杏花媒。"
    ]
  },
  {
    "volume": 539,
    "sequence": 81,
    "title": "妓席",
    "author": "李商隱",
    "content": [
      "樂府聞桃葉，人前道得無。勸君書小字，慎莫喚官奴。"
    ]
  },
  {
    "volume": 539,
    "sequence": 82,
    "title": "少年",
    "author": "李商隱",
    "content": [
      "外戚平羌第一功，生年二十有重封。直登宣室螭頭上，橫過甘泉豹尾中。別館覺來雲雨夢，後門歸去蕙蘭叢。",
      "灞陵夜獵隨田竇，不識寒郊自轉蓬。"
    ]
  },
  {
    "volume": 539,
    "sequence": 83,
    "title": "無題",
    "author": "李商隱",
    "content": [
      "近知名阿侯，住處小江流。腰細不勝舞，眉長惟是愁。",
      "黃金堪作屋，何不作重樓。"
    ]
  },
  {
    "volume": 539,
    "sequence": 84,
    "title": "玄微先生",
    "author": "李商隱",
    "content": [
      "仙翁無定數，時入一壺藏。夜夜桂露濕，村村桃水香。",
      "醉中拋浩劫，宿處起神光。藥裹丹山鳳，棋函白石郎。",
      "弄河移砥柱，吞日倚扶桑。龍竹裁輕策，鮫綃熨下裳。",
      "樹栽嗤漢帝，橋板笑秦王。徑欲隨關令，龍沙萬里強。"
    ]
  },
  {
    "volume": 539,
    "sequence": 85,
    "title": "藥轉",
    "author": "李商隱",
    "content": [
      "郁金堂北畫樓東，換骨神方上藥通。露氣暗連青桂苑，風聲偏獵紫蘭叢。長籌未必輸孫皓，香棗何勞問石崇。",
      "憶事懷人兼得句，翠衾歸臥繡簾中。"
    ]
  },
  {
    "volume": 539,
    "sequence": 86,
    "title": "岳陽樓",
    "author": "李商隱",
    "content": [
      "欲為平生一散愁，洞庭湖上岳陽樓。",
      "可憐萬里堪乘興，枉是蛟龍解覆舟。"
    ]
  },
  {
    "volume": 539,
    "sequence": 87,
    "title": "寄成都高苗二從事",
    "author": "李商隱",
    "content": [
      "家近紅蕖曲水濱，全家羅襪起秋塵。",
      "莫將越客千絲網，網得西施別贈人。"
    ]
  },
  {
    "volume": 539,
    "sequence": 88,
    "title": "岳陽樓",
    "author": "李商隱",
    "content": [
      "漢水方城帶百蠻，四鄰誰道亂周班。",
      "如何一夢高唐雨，自此無心入武關。"
    ]
  },
  {
    "volume": 539,
    "sequence": 89,
    "title": "越燕二首",
    "author": "李商隱",
    "content": [
      "上國社方見，此鄉秋不歸。為矜皇后舞，猶著羽人衣。",
      "拂水斜紋亂，銜花片影微。盧家文杏好，試近莫愁飛。",
      "將泥紅蓼岸，得草綠楊村。命侶添新意，安巢復舊痕。",
      "去應逢阿母，來莫害王孫。記取丹山鳳，今為百鳥尊。"
    ]
  },
  {
    "volume": 539,
    "sequence": 90,
    "title": "杜工部蜀中離席",
    "author": "李商隱",
    "content": [
      "人生何處不離群，世路干戈惜暫分。雪嶺未歸天外使，松州猶駐殿前軍。座中醉客延醒客，江上晴雲雜雨雲。",
      "美酒成都堪送老，當壚仍是卓文君。"
    ]
  },
  {
    "volume": 539,
    "sequence": 91,
    "title": "隋宮",
    "author": "李商隱",
    "content": [
      "紫泉宮殿鎖煙霞，欲取蕪城作帝家。玉璽不緣歸日角，錦帆應是到天涯。於今腐草無螢火，終古垂楊有暮鴉。",
      "地下若逢陳後主，豈宜重問後庭花。"
    ]
  },
  {
    "volume": 539,
    "sequence": 92,
    "title": "二月二日",
    "author": "李商隱",
    "content": [
      "二月二日江上行，東風日暖聞吹笙。花須柳眼各無賴，紫蝶黃蜂俱有情。萬里憶歸元亮井，三年從事亞夫營。",
      "新灘莫悟遊人意，更作風簷夜雨聲。"
    ]
  },
  {
    "volume": 539,
    "sequence": 93,
    "title": "籌筆驛",
    "author": "李商隱",
    "content": [
      "猿鳥猶疑畏簡書，風雲常為護儲胥。徒令上將揮神筆，終見降王走傳車。管樂有才終不忝，關張無命欲何如。",
      "他年錦裏經祠廟，梁父吟成恨有餘。"
    ]
  },
  {
    "volume": 539,
    "sequence": 94,
    "title": "屏風",
    "author": "李商隱",
    "content": [
      "六曲連環接翠帷，高樓半夜酒醒時。",
      "掩燈遮霧密如此，雨落月明俱不知。"
    ]
  },
  {
    "volume": 539,
    "sequence": 95,
    "title": "春日",
    "author": "李商隱",
    "content": [
      "欲入盧家白玉堂，新春催破舞衣裳。",
      "蝶銜紅蕊蜂銜粉，共助青樓一日忙。"
    ]
  },
  {
    "volume": 539,
    "sequence": 96,
    "title": "武侯廟古柏",
    "author": "李商隱",
    "content": [
      "蜀相階前柏，龍蛇捧閟宮。陰成外江畔，老向惠陵東。",
      "大樹思馮異，甘棠憶召公。葉凋湘燕雨，枝拆海鵬風。",
      "玉壘經綸遠，金刀歷數終。誰將出師表，一為問昭融。"
    ]
  },
  {
    "volume": 539,
    "sequence": 97,
    "title": "風",
    "author": "李商隱",
    "content": [
      "撩釵盤孔雀，惱帶拂鴛鴦。羅薦誰教近，齋時鎖洞房。"
    ]
  },
  {
    "volume": 539,
    "sequence": 98,
    "title": "即日",
    "author": "李商隱",
    "content": [
      "一歲林花即日休，江間亭下悵淹留。重吟細把真無奈，已落猶開未放愁。山色正來銜小苑，春陰只欲傍高樓。",
      "金鞍忽散銀壺漏，更醉誰家白玉鉤。"
    ]
  },
  {
    "volume": 539,
    "sequence": 99,
    "title": "九成宮",
    "author": "李商隱",
    "content": [
      "十二層城閬苑西，平時避暑拂虹霓。雲隨夏後雙龍尾，風逐周王八駿蹄。吳岳曉光連翠巘，甘泉晚景上丹梯。",
      "荔枝盧橘沾恩幸，鸞鵲天書濕紫泥。"
    ]
  },
  {
    "volume": 539,
    "sequence": 100,
    "title": "少將",
    "author": "李商隱",
    "content": [
      "族亞齊安陸，風高漢武威。煙波別墅醉，花月後門歸。",
      "青海聞傳箭，天山報合圍。一朝攜劍起，上馬即如飛。"
    ]
  },
  {
    "volume": 539,
    "sequence": 101,
    "title": "詠史",
    "author": "李商隱",
    "content": [
      "曆覽前賢國與家，成由勤儉破由奢。何須琥珀方為枕，豈得真珠始是車。運去不逢青海馬，力窮難拔蜀山蛇。",
      "幾人曾預南熏曲，終古蒼梧哭翠華。"
    ]
  },
  {
    "volume": 539,
    "sequence": 102,
    "title": "贈白道者",
    "author": "李商隱",
    "content": [
      "十二樓前再拜辭，靈風正滿碧桃枝。",
      "壺中若是有天地，又向壺中傷別離。"
    ]
  },
  {
    "volume": 539,
    "sequence": 103,
    "title": "無題二首",
    "author": "李商隱",
    "content": [
      "昨夜星辰昨夜風，畫樓西畔桂堂東。身無彩鳳雙飛翼，心有靈犀一點通。隔座送鉤春酒暖，分曹射覆蠟燈紅。",
      "嗟余聽鼓應官去，走馬蘭台類斷蓬。",
      "聞道閶門萼綠華，昔年相望抵天涯。",
      "豈知一夜秦樓客，偷看吳王苑內花。"
    ]
  },
  {
    "volume": 539,
    "sequence": 104,
    "title": "漢宮詞",
    "author": "李商隱",
    "content": [
      "青雀西飛竟未回，君王長在集靈台。",
      "侍臣最有相如渴，不賜金莖露一杯。"
    ]
  },
  {
    "volume": 539,
    "sequence": 105,
    "title": "無題四首",
    "author": "李商隱",
    "content": [
      "來是空言去絕蹤，月斜樓上五更鐘。夢為遠別啼難喚，書被催成墨未濃。蠟照半籠金翡翠，麝熏微度繡芙蓉。",
      "劉郎已恨蓬山遠，更隔蓬山一萬重。",
      "颯颯東風細雨來，芙蓉塘外有輕雷。金蟾齧鎖燒香入，玉虎牽絲汲井回。賈氏窺簾韓掾少，宓妃留枕魏王才。",
      "春心莫共花爭發，一寸相思一寸灰。",
      "含情春晼晚，暫見夜闌幹。樓響將登怯，簾烘欲過難。",
      "多羞釵上燕，真愧鏡中鸞。歸去橫塘曉，華星送寶鞍。",
      "何處哀箏隨急管，櫻花永巷垂楊岸。東家老女嫁不售，白日當天三月半。溧陽公主年十四，清明暖後同牆看。",
      "歸來輾轉到五更，梁間燕子聞長歎。"
    ]
  },
  {
    "volume": 539,
    "sequence": 106,
    "title": "赴職梓潼留別畏之員外同年",
    "author": "李商隱",
    "content": [
      "佳兆聯翩遇鳳凰，雕文羽帳紫金床。桂花香處同高第，柿葉翻時獨悼亡。烏鵲失棲長不定，鴛鴦何事自相將。",
      "京華庸蜀三千里，送到咸陽見夕陽。"
    ]
  },
  {
    "volume": 539,
    "sequence": 107,
    "title": "桂林路中作",
    "author": "李商隱",
    "content": [
      "地暖無秋色，江晴有暮暉。空餘蟬嘒嘒，猶向客依依。",
      "村小犬相護，沙平僧獨歸。欲成西北望，又見鷓鴣飛。"
    ]
  },
  {
    "volume": 539,
    "sequence": 108,
    "title": "無題",
    "author": "李商隱",
    "content": [
      "照梁初有情，出水舊知名。裙衩芙蓉小，釵茸翡翠輕。",
      "錦長書鄭重，眉細恨分明。莫近彈棋局，中心最不平。"
    ]
  },
  {
    "volume": 539,
    "sequence": 109,
    "title": "蝶三首",
    "author": "李商隱",
    "content": [
      "初來小苑中，稍與瑣闈通。遠恐芳塵斷，輕憂豔雪融。",
      "只知防皓露，不覺逆尖風。回首雙飛燕，乘時入綺櫳。",
      "長眉畫了繡簾開，碧玉行收白玉台。",
      "為問翠釵釵上鳳，不知香頸為誰回。",
      "壽陽公主嫁時妝，八字宮眉捧額黃。",
      "見我佯羞頻照影，不知身屬冶游郎。"
    ]
  },
  {
    "volume": 539,
    "sequence": 110,
    "title": "無題二首",
    "author": "李商隱",
    "content": [
      "八歲偷照鏡，長眉已能畫。十歲去踏青，芙蓉作裙衩。",
      "十二學彈箏，銀甲不曾卸。十四藏六親，懸知猶未嫁。",
      "十五泣春風，背面秋千下。",
      "幽人不倦賞，秋暑貴招邀。竹碧轉悵望，池清尤寂寥。",
      "露花終裛濕，風蝶強嬌饒。此地如攜手，兼君不自聊。"
    ]
  },
  {
    "volume": 539,
    "sequence": 111,
    "title": "王十二兄與畏之員外相訪見招小飲時予以悼亡日近不去因寄",
    "author": "李商隱",
    "content": [
      "謝傅門庭舊末行，今朝歌管屬檀郎。更無人處簾垂地，欲拂塵時簟竟床。嵇氏幼男猶可憫，左家嬌女豈能忘。",
      "秋霖腹疾俱難遣，萬里西風夜正長。"
    ]
  },
  {
    "volume": 539,
    "sequence": 112,
    "title": "隋宮",
    "author": "李商隱",
    "content": [
      "乘興南遊不戒嚴，九重誰省諫書函。",
      "春風舉國裁宮錦，半作障泥半作帆。"
    ]
  },
  {
    "volume": 539,
    "sequence": 113,
    "title": "落花",
    "author": "李商隱",
    "content": [
      "高閣客竟去，小園花亂飛。參差連曲陌，迢遞送斜暉。",
      "腸斷未忍掃，眼穿仍欲歸。芳心向春盡，所得是沾衣。"
    ]
  },
  {
    "volume": 539,
    "sequence": 114,
    "title": "月",
    "author": "李商隱",
    "content": [
      "池上與橋邊，難忘複可憐。簾開最明夜，簟卷已涼天。",
      "流處水花急，吐時雲葉鮮。姮娥無粉黛，只是逞嬋娟。"
    ]
  },
  {
    "volume": 539,
    "sequence": 115,
    "title": "贈宗魯筇竹杖",
    "author": "李商隱",
    "content": [
      "大夏資輕策，全溪贈所思。靜憐穿樹遠，滑想過苔遲。",
      "鶴怨朝還望，僧閑暮有期。風流真底事，常欲傍清羸。"
    ]
  },
  {
    "volume": 539,
    "sequence": 116,
    "title": "垂柳",
    "author": "李商隱",
    "content": [
      "娉婷小苑中，婀娜曲池東。朝佩皆垂地，仙衣盡帶風。",
      "七賢寧占竹，三品且饒松。腸斷靈和殿，先皇玉座空。"
    ]
  },
  {
    "volume": 539,
    "sequence": 117,
    "title": "曲池",
    "author": "李商隱",
    "content": [
      "日下繁香不自持，月中流豔與誰期。迎憂急鼓疏鐘斷，分隔休燈滅燭時。張蓋欲判江灩灩，回頭更望柳絲絲。",
      "從來此地黃昏散，未信河梁是別離。"
    ]
  },
  {
    "volume": 539,
    "sequence": 118,
    "title": "代應二首",
    "author": "李商隱",
    "content": [
      "溝水分流西複東，九秋霜月五更風。",
      "離鸞別鳳今何在，十二玉樓空更空。",
      "昨夜雙鉤敗，今朝百草輸。關西狂小吏，惟喝繞床盧。"
    ]
  },
  {
    "volume": 539,
    "sequence": 119,
    "title": "席上作",
    "author": "李商隱",
    "content": [
      "淡雲輕雨拂高唐，玉殿秋來夜正長。",
      "料得也應憐宋玉，一生惟事楚襄王。"
    ]
  },
  {
    "volume": 539,
    "sequence": 120,
    "title": "訪隱者不遇成二絕",
    "author": "李商隱",
    "content": [
      "秋水悠悠浸墅扉，夢中來數覺來稀。",
      "玄蟬去盡葉黃落，一樹冬青人未歸。",
      "城郭休過識者稀，哀猿啼處有柴扉。",
      "滄江白日樵漁路，日暮歸來雨滿衣。"
    ]
  },
  {
    "volume": 539,
    "sequence": 121,
    "title": "破鏡",
    "author": "李商隱",
    "content": [
      "玉匣清光不復持，菱花散亂月輪虧。",
      "秦台一照山雞後，便是孤鸞罷舞時。"
    ]
  },
  {
    "volume": 539,
    "sequence": 122,
    "title": "無題",
    "author": "李商隱",
    "content": [
      "紫府仙人號寶燈，雲漿未飲結成冰。",
      "如何雪月交光夜，更在瑤台十二層。"
    ]
  },
  {
    "volume": 539,
    "sequence": 123,
    "title": "贈庾十二朱版",
    "author": "李商隱",
    "content": [
      "固漆投膠不可開，贈君珍重抵瓊瑰。",
      "君王曉坐金鑾殿，只待相如草詔來。"
    ]
  },
  {
    "volume": 539,
    "sequence": 124,
    "title": "李花",
    "author": "李商隱",
    "content": [
      "李徑獨來數，愁情相與懸。自明無月夜，強笑欲風天。",
      "減粉與園籜，分香沾渚蓮。徐妃久已嫁，猶自玉為鈿。"
    ]
  },
  {
    "volume": 539,
    "sequence": 125,
    "title": "柳",
    "author": "李商隱",
    "content": [
      "曾逐東風拂舞筵，樂游春苑斷腸天。",
      "如何肯到清秋日，已帶斜陽又帶蟬。"
    ]
  },
  {
    "volume": 539,
    "sequence": 126,
    "title": "三月十日流杯亭",
    "author": "李商隱",
    "content": [
      "身屬中軍少得歸，木蘭花盡失春期。",
      "偷隨柳絮到城外，行過水西聞子規。"
    ]
  },
  {
    "volume": 539,
    "sequence": 127,
    "title": "過招國李家南園二首",
    "author": "李商隱",
    "content": [
      "潘岳無妻客為愁，新人來坐舊妝樓。",
      "春風猶自疑聯句，雪絮相和飛不休。",
      "長亭歲盡雪如波，此去秦關路幾多。",
      "惟有夢中相近分，臥來無睡欲如何。"
    ]
  },
  {
    "volume": 539,
    "sequence": 128,
    "title": "留贈畏之",
    "author": "李商隱",
    "content": [
      "清時無事奏明光，不遣當關報早霜。中禁詞臣尋引領，左川歸客自回腸。郎君下筆驚鸚鵡，侍女吹笙弄鳳凰。",
      "空寄大羅天上事，眾仙同日詠霓裳。",
      "待得郎來月已低，寒暄不道醉如泥。",
      "五更又欲向何處，騎馬出門烏夜啼。",
      "戶外重陰黯不開，含羞迎夜複臨台。",
      "瀟湘浪上有煙景，安得好風吹汝來。"
    ]
  },
  {
    "volume": 539,
    "sequence": 129,
    "title": "為有",
    "author": "李商隱",
    "content": [
      "為有雲屏無限嬌，鳳城寒盡怕春宵。",
      "無端嫁得金龜婿，辜負香衾事早朝。"
    ]
  },
  {
    "volume": 539,
    "sequence": 130,
    "title": "無題",
    "author": "李商隱",
    "content": [
      "相見時難別亦難，東風無力百花殘。春蠶到死絲方盡，蠟炬成灰淚始幹。曉鏡但愁雲鬢改，夜吟應覺月光寒。",
      "蓬山此去無多路，青鳥殷勤為探看。"
    ]
  },
  {
    "volume": 539,
    "sequence": 131,
    "title": "碧城三首",
    "author": "李商隱",
    "content": [
      "碧城十二曲闌幹，犀辟塵埃玉辟寒。閬苑有書多附鶴，女床無樹不棲鸞。星沈海底當窗見，雨過河源隔座看。",
      "若是曉珠明又定，一生長對水晶盤。",
      "對影聞聲已可憐，玉池荷葉正田田。不逢蕭史休回首，莫見洪崖又拍肩。紫鳳放嬌銜楚佩，赤鱗狂舞撥湘弦。",
      "鄂君悵望舟中夜，繡被焚香獨自眠。",
      "七夕來時先有期，洞房簾箔至今垂。玉輪顧兔初生魄，鐵網珊瑚未有枝。檢與神方教駐景，收將鳳紙寫相思。",
      "武皇內傳分明在，莫道人間總不知。"
    ]
  },
  {
    "volume": 539,
    "sequence": 132,
    "title": "對雪二首",
    "author": "李商隱",
    "content": [
      "寒氣先侵玉女扉，清光旋透省郎闈。梅花大庾嶺頭髮，柳絮章台街裏飛。欲舞定隨曹植馬，有情應濕謝莊衣。",
      "龍山萬里無多遠，留待行人二月歸。",
      "旋撲珠簾過粉牆，輕于柳絮重於霜。已隨江令誇瓊樹，又入盧家妒玉堂。侵夜可能爭桂魄，忍寒應欲試梅妝。",
      "關河凍合東西路，腸斷斑騅送陸郎。"
    ]
  },
  {
    "volume": 539,
    "sequence": 133,
    "title": "蜂",
    "author": "李商隱",
    "content": [
      "小苑華池爛熳通，後門前檻思無窮。宓妃腰細才勝露，趙後身輕欲倚風。紅壁寂寥崖蜜盡，碧簾迢遞霧巢空。",
      "青陵粉蝶休離恨，長定相逢二月中。"
    ]
  },
  {
    "volume": 539,
    "sequence": 134,
    "title": "公子",
    "author": "李商隱",
    "content": [
      "外戚封侯自有恩，平明通籍九華門。",
      "金唐公主年應小，二十君王未許婚。"
    ]
  },
  {
    "volume": 539,
    "sequence": 135,
    "title": "賦得雞",
    "author": "李商隱",
    "content": [
      "稻粱猶足活諸雛，妒敵專場好自娛。",
      "可要五更驚曉夢，不辭風雪為陽烏。"
    ]
  },
  {
    "volume": 539,
    "sequence": 136,
    "title": "明神",
    "author": "李商隱",
    "content": [
      "明神司過豈令冤，暗室由來有禍門。",
      "莫為無人欺一物，他時須慮石能言。"
    ]
  },
  {
    "volume": 539,
    "sequence": 137,
    "title": "辛未七夕",
    "author": "李商隱",
    "content": [
      "恐是仙家好別離，故教迢遞作佳期。由來碧落銀河畔，可要金風玉露時。清漏漸移相望久，微雲未接過來遲。",
      "豈能無意酬烏鵲，惟與蜘蛛乞巧絲。"
    ]
  },
  {
    "volume": 539,
    "sequence": 138,
    "title": "壬申七夕",
    "author": "李商隱",
    "content": [
      "已駕七香車，心心待曉霞。風輕惟響佩，日薄不嫣花。",
      "桂嫩傳香遠，榆高送影斜。成都過卜肆，曾妒識靈槎。"
    ]
  },
  {
    "volume": 539,
    "sequence": 139,
    "title": "壬申閏秋題贈烏鵲",
    "author": "李商隱",
    "content": [
      "繞樹無依月正高，鄴城新淚濺雲袍。",
      "幾年始得逢秋閏，兩度填河莫告勞。"
    ]
  },
  {
    "volume": 539,
    "sequence": 140,
    "title": "端居",
    "author": "李商隱",
    "content": [
      "遠書歸夢兩悠悠，只有空床敵素秋。",
      "階下青苔與紅樹，雨中寥落月中愁。"
    ]
  },
  {
    "volume": 539,
    "sequence": 141,
    "title": "夜半",
    "author": "李商隱",
    "content": [
      "三更三點萬家眠，露欲為霜月墮煙。",
      "鬥鼠上堂蝙蝠出，玉琴時動倚窗弦。"
    ]
  },
  {
    "volume": 539,
    "sequence": 142,
    "title": "玉山",
    "author": "李商隱",
    "content": [
      "玉山高與閬風齊，玉水清流不貯泥。何處更求回日馭，此中兼有上天梯。珠容百斛龍休睡，桐拂千尋鳳要棲。",
      "聞道神仙有才子，赤簫吹罷好相攜。"
    ]
  },
  {
    "volume": 539,
    "sequence": 143,
    "title": "張惡子廟",
    "author": "李商隱",
    "content": [
      "下馬捧椒漿，迎神白玉堂。如何鐵如意，獨自與姚萇。"
    ]
  },
  {
    "volume": 539,
    "sequence": 144,
    "title": "雨",
    "author": "李商隱",
    "content": [
      "摵摵度瓜園，依依傍竹軒。秋池不自冷，風葉共成喧。",
      "窗迥有時見，簷高相續翻。侵宵送書雁，應為稻粱恩。"
    ]
  },
  {
    "volume": 539,
    "sequence": 145,
    "title": "菊",
    "author": "李商隱",
    "content": [
      "暗暗淡淡紫，融融冶冶黃。陶令籬邊色，羅含宅裏香。",
      "幾時禁重露，實是怯殘陽。願泛金鸚鵡，升君白玉堂。"
    ]
  },
  {
    "volume": 539,
    "sequence": 146,
    "title": "牡丹",
    "author": "李商隱",
    "content": [
      "錦幃初卷衛夫人，繡被猶堆越鄂君。垂手亂翻雕玉佩，招腰爭舞郁金裙。石家蠟燭何曾剪，荀令香爐可待熏。",
      "我是夢中傳彩筆，欲書花葉寄朝雲。"
    ]
  },
  {
    "volume": 539,
    "sequence": 147,
    "title": "北樓",
    "author": "李商隱",
    "content": [
      "春物豈相干，人生只強歡。花猶曾斂夕，酒竟不知寒。",
      "異域東風濕，中華上象寬。此樓堪北望，輕命倚危欄。"
    ]
  },
  {
    "volume": 539,
    "sequence": 148,
    "title": "擬沈下賢",
    "author": "李商隱",
    "content": [
      "千二百輕鸞，春衫瘦著寬。倚風行稍急，含雪語應寒。",
      "帶火遺金鬥，兼珠碎玉盤。河陽看花過，曾不問潘安。"
    ]
  },
  {
    "volume": 539,
    "sequence": 149,
    "title": "蝶",
    "author": "李商隱",
    "content": [
      "飛來繡戶陰，穿過畫樓深。重傅秦台粉，輕塗漢殿金。",
      "相兼惟柳絮，所得是花心。可要淩孤客，邀為子夜吟。"
    ]
  },
  {
    "volume": 539,
    "sequence": 150,
    "title": "飲席代官妓贈兩從事",
    "author": "李商隱",
    "content": [
      "新人橋上著春衫，舊主江邊側帽檐。",
      "願得化為紅綬帶，許教雙鳳一時銜。"
    ]
  },
  {
    "volume": 539,
    "sequence": 151,
    "title": "代魏宮私贈",
    "author": "李商隱",
    "content": [
      "來時西館阻佳期，去後漳河隔夢思。",
      "知有宓妃無限意，春松秋菊可同時。"
    ]
  },
  {
    "volume": 539,
    "sequence": 152,
    "title": "代元城吳令暗為答",
    "author": "李商隱",
    "content": [
      "背闕歸藩路欲分，水邊風日半西曛。",
      "荊王枕上原無夢，莫枉陽臺一片雲。"
    ]
  },
  {
    "volume": 539,
    "sequence": 153,
    "title": "牡丹",
    "author": "李商隱",
    "content": [
      "壓徑複緣溝，當窗又映樓。終銷一國破，不啻萬金求。",
      "鸞鳳戲三島，神仙居十洲。應憐萱草淡，卻得號忘憂。"
    ]
  },
  {
    "volume": 539,
    "sequence": 154,
    "title": "百果嘲櫻桃",
    "author": "李商隱",
    "content": [
      "珠實雖先熟，瓊莩縱早開。流鶯猶故在，爭得諱含來。"
    ]
  },
  {
    "volume": 539,
    "sequence": 155,
    "title": "櫻桃答",
    "author": "李商隱",
    "content": [
      "眾果莫相誚，天生名品高。何因古樂府，惟有鄭櫻桃。"
    ]
  },
  {
    "volume": 539,
    "sequence": 156,
    "title": "曉坐",
    "author": "李商隱",
    "content": [
      "後合罷朝眠，前墀思黯然。梅應未假雪，柳自不勝煙。",
      "淚續淺深綆，腸危高下弦。紅顏無定所，得失在當年。"
    ]
  },
  {
    "volume": 539,
    "sequence": 157,
    "title": "詠史",
    "author": "李商隱",
    "content": [
      "北湖南埭水漫漫，一片降旗百尺竿。",
      "三百年間同曉夢，鐘山何處有龍盤。"
    ]
  },
  {
    "volume": 539,
    "sequence": 158,
    "title": "一片",
    "author": "李商隱",
    "content": [
      "一片非煙隔九枝，蓬巒仙仗儼雲旗。天泉水暖龍吟細，露畹春多鳳舞遲。榆莢散來星斗轉，桂花尋去月輪移。",
      "人間桑海朝朝變，莫遣佳期更後期。"
    ]
  },
  {
    "volume": 539,
    "sequence": 159,
    "title": "日射",
    "author": "李商隱",
    "content": [
      "日射紗窗風撼扉，香羅拭手春事違。",
      "回廊四合掩寂寞，碧鸚鵡對紅薔薇。"
    ]
  },
  {
    "volume": 539,
    "sequence": 160,
    "title": "題鵝",
    "author": "李商隱",
    "content": [
      "眠沙臥水自成群，曲岸殘陽極浦雲。",
      "那解將心憐孔翠，羈雌長共故雄分。"
    ]
  },
  {
    "volume": 539,
    "sequence": 161,
    "title": "華清宮",
    "author": "李商隱",
    "content": [
      "朝元閣迥羽衣新，首按昭陽第一人。",
      "當日不來高處舞，可能天下有胡塵。"
    ]
  },
  {
    "volume": 539,
    "sequence": 162,
    "title": "梓潼望長卿山至巴西複懷譙秀",
    "author": "李商隱",
    "content": [
      "梓潼不見馬相如，更欲南行問酒壚。",
      "行到巴西覓譙秀，巴西惟是有寒蕪。"
    ]
  },
  {
    "volume": 539,
    "sequence": 163,
    "title": "齊宮詞",
    "author": "李商隱",
    "content": [
      "永壽兵來夜不扃，金蓮無複印中庭。",
      "梁台歌管三更罷，猶自風搖九子鈴。"
    ]
  },
  {
    "volume": 539,
    "sequence": 164,
    "title": "十一月中旬至扶風界見梅花",
    "author": "李商隱",
    "content": [
      "匝路亭亭豔，非時裛裛香。素娥惟與月，青女不饒霜。",
      "贈遠虛盈手，傷離適斷腸。為誰成早秀，不待作年芳。"
    ]
  },
  {
    "volume": 539,
    "sequence": 165,
    "title": "青陵台",
    "author": "李商隱",
    "content": [
      "青陵台畔日光斜，萬古貞魂倚暮霞。",
      "莫訝韓憑為蛺蝶，等閒飛上別枝花。"
    ]
  },
  {
    "volume": 539,
    "sequence": 166,
    "title": "東還",
    "author": "李商隱",
    "content": [
      "自有仙才自不知，十年長夢采華芝。",
      "秋風動地黃雲暮，歸去嵩陽尋舊師。"
    ]
  },
  {
    "volume": 539,
    "sequence": 167,
    "title": "酬崔八早梅有贈兼示之作",
    "author": "李商隱",
    "content": [
      "知訪寒梅過野塘，久留金勒為回腸。謝郎衣袖初翻雪，荀令熏爐更換香。何處拂胸資蝶粉，幾時塗額藉蜂黃。",
      "維摩一室雖多病，亦要天花作道場。"
    ]
  },
  {
    "volume": 539,
    "sequence": 168,
    "title": "春風",
    "author": "李商隱",
    "content": [
      "春風雖自好，春物太昌昌。若教春有意，惟遣一枝芳。",
      "我意殊春意，先春已斷腸。"
    ]
  },
  {
    "volume": 539,
    "sequence": 169,
    "title": "蜀桐",
    "author": "李商隱",
    "content": [
      "玉壘高桐拂玉繩，上含非霧下含冰。",
      "枉教紫鳳無棲處，斫作秋琴彈壞陵。"
    ]
  },
  {
    "volume": 539,
    "sequence": 170,
    "title": "漢宮",
    "author": "李商隱",
    "content": [
      "通靈夜醮達清晨，承露盤晞甲帳春。",
      "王母不來方朔去，更須重見李夫人。"
    ]
  },
  {
    "volume": 539,
    "sequence": 171,
    "title": "判春",
    "author": "李商隱",
    "content": [
      "一桃複一李，井上占年芳。笑處如臨鏡，窺時不隱牆。",
      "敢言西子短，誰覺宓妃長。珠玉終相類，同名作夜光。"
    ]
  },
  {
    "volume": 539,
    "sequence": 172,
    "title": "促漏",
    "author": "李商隱",
    "content": [
      "促漏遙鐘動靜聞，報章重疊杳難分。舞鸞鏡匣收殘黛，睡鴨香爐換夕熏。歸去定知還向月，夢來何處更為雲。",
      "南塘漸暖蒲堪結，兩兩鴛鴦護水紋。"
    ]
  },
  {
    "volume": 539,
    "sequence": 173,
    "title": "江東",
    "author": "李商隱",
    "content": [
      "驚魚撥剌燕翩翾，獨自江東上釣船。",
      "今日春光太漂蕩，謝家輕絮沈郎錢。"
    ]
  },
  {
    "volume": 539,
    "sequence": 174,
    "title": "讀任彥升碑",
    "author": "李商隱",
    "content": [
      "任昉當年有美名，可憐才調最縱橫。",
      "梁台初建應惆悵，不得蕭公作騎兵。"
    ]
  },
  {
    "volume": 539,
    "sequence": 175,
    "title": "荷花",
    "author": "李商隱",
    "content": [
      "都無色可並，不奈此香何。瑤席乘涼設，金羈落晚過。",
      "回衾燈照綺，渡襪水沾羅。預想前秋別，離居夢棹歌。"
    ]
  },
  {
    "volume": 539,
    "sequence": 176,
    "title": "五松驛",
    "author": "李商隱",
    "content": [
      "獨下長亭念過秦，五松不見見輿薪。",
      "只應既斬斯高後，尋被樵人用斧斤。"
    ]
  },
  {
    "volume": 539,
    "sequence": 177,
    "title": "灞岸",
    "author": "李商隱",
    "content": [
      "山東今歲點行頻，幾處冤魂哭虜塵。",
      "灞水橋邊倚華表，平時二月有東巡。"
    ]
  },
  {
    "volume": 539,
    "sequence": 178,
    "title": "送臻師二首",
    "author": "李商隱",
    "content": [
      "昔去靈山非拂席，今來滄海欲求珠。",
      "楞伽頂上清涼地，善眼仙人憶我無。",
      "苦海迷途去未因，東方過此幾微塵。",
      "何當百億蓮花上，一一蓮花見佛身。"
    ]
  },
  {
    "volume": 539,
    "sequence": 179,
    "title": "七夕",
    "author": "李商隱",
    "content": [
      "鸞扇斜分鳳幄開，星橋橫過鵲飛回。",
      "爭將世上無期別，換得年年一度來。"
    ]
  },
  {
    "volume": 539,
    "sequence": 180,
    "title": "謝先輩防紀念拙詩甚多，異日偶有此寄",
    "author": "李商隱",
    "content": [
      "曉用雲添句，寒將雪命篇。良辰多自感，作者豈皆然。",
      "熟寢初同鶴，含嘶欲並蟬。題時長不展，得處定應偏。",
      "南浦無窮樹，西樓不住煙。改成人寂寂，寄與路綿綿。",
      "星勢寒垂地，河聲曉上天。夫君自有恨，聊借此中傳。"
    ]
  },
  {
    "volume": 539,
    "sequence": 181,
    "title": "馬嵬二首",
    "author": "李商隱",
    "content": [
      "冀馬燕犀動地來，自埋紅粉自成灰。",
      "君王若道能傾國，玉輦何由過馬嵬。",
      "海外徒聞更九州，他生未蔔此生休。空聞虎旅傳宵柝，無複雞人報曉籌。此日六軍同駐馬，當時七夕笑牽牛。",
      "如何四紀為天子，不及盧家有莫愁。"
    ]
  },
  {
    "volume": 539,
    "sequence": 182,
    "title": "可歎",
    "author": "李商隱",
    "content": [
      "幸會東城宴未回，年華憂共水相催。梁家宅裏秦宮入，趙後樓中赤鳳來。冰簟且眠金鏤枕，瓊筵不醉玉交杯。",
      "宓妃愁坐芝田館，用盡陳王八鬥才。"
    ]
  },
  {
    "volume": 539,
    "sequence": 183,
    "title": "望喜驛別嘉陵江水二絕",
    "author": "李商隱",
    "content": [
      "嘉陵江水此東流，望喜樓中憶閬州。",
      "若到閬中還赴海，閬州應更有高樓。",
      "千里嘉陵江水色，含煙帶月碧于藍。",
      "今朝相送東流後，猶自驅車更向南。"
    ]
  },
  {
    "volume": 539,
    "sequence": 184,
    "title": "別薛岩賓",
    "author": "李商隱",
    "content": [
      "曙爽行將拂，晨清坐欲淩。別離真不那，風物正相仍。",
      "漫水任誰照，衰花淺自矜。還將兩袖淚，同向一窗燈。",
      "桂樹乖真隱，芸香是小懲。清規無以況，且用玉壺冰。"
    ]
  },
  {
    "volume": 539,
    "sequence": 185,
    "title": "富平少侯",
    "author": "李商隱",
    "content": [
      "七國三邊未到憂，十三身襲富平侯。不收金彈拋林外，卻惜銀床在井頭。彩樹轉燈珠錯落，繡檀回枕玉雕鎪。",
      "當關不報侵晨客，新得佳人字莫愁。"
    ]
  },
  {
    "volume": 539,
    "sequence": 186,
    "title": "腸",
    "author": "李商隱",
    "content": [
      "有懷非惜恨，不奈寸腸何。即席回彌久，前時斷固多。",
      "熱應翻急燒，冷欲徹微波。隔樹澌澌雨，通池點點荷。",
      "倦程山向背，望國闕嵯峨。故念飛書及，新歡借夢過。",
      "染筠休伴淚，繞雪莫追歌。擬問陽臺事，年深楚語訛。"
    ]
  },
  {
    "volume": 539,
    "sequence": 187,
    "title": "贈宇文中丞",
    "author": "李商隱",
    "content": [
      "欲構中天正急材，自緣煙水戀平臺。",
      "人間只有嵇延祖，最望山公啟事來。"
    ]
  },
  {
    "volume": 539,
    "sequence": 188,
    "title": "曉起",
    "author": "李商隱",
    "content": [
      "擬杯當曉起，呵鏡可微寒。隔箔山櫻熟，褰帷桂燭殘。",
      "書長為報晚，夢好更尋難。影響輸雙蝶，偏過舊畹蘭。"
    ]
  },
  {
    "volume": 539,
    "sequence": 189,
    "title": "閨情",
    "author": "李商隱",
    "content": [
      "紅露花房白蜜脾，黃蜂紫蝶兩參差。",
      "春窗一覺風流夢，卻是同袍不得知。"
    ]
  },
  {
    "volume": 539,
    "sequence": 190,
    "title": "月夕",
    "author": "李商隱",
    "content": [
      "草下陰蟲葉上霜，朱欄迢遞壓湖光。",
      "兔寒蟾冷桂花白，此夜姮娥應斷腸。"
    ]
  },
  {
    "volume": 539,
    "sequence": 191,
    "title": "杏花",
    "author": "李商隱",
    "content": [
      "上國昔相值，亭亭如欲言。異鄉今暫賞，眽眽豈無恩。",
      "援少風多力，牆高月有痕。為含無限意，遂對不勝繁。",
      "仙子玉京路，主人金谷園。幾時辭碧落，誰伴過黃昏。",
      "鏡拂鉛華膩，爐藏桂燼溫。終應催竹葉，先擬詠桃根。",
      "莫學啼成血，從教夢寄魂。吳王采香徑，失路入煙村。"
    ]
  },
  {
    "volume": 539,
    "sequence": 192,
    "title": "燈",
    "author": "李商隱",
    "content": [
      "皎潔終無倦，煎熬亦自求。花時隨酒遠，雨後背窗休。",
      "冷暗黃茅驛，暄明紫桂樓。錦囊名畫掩，玉局敗棋收。",
      "何處無佳夢，誰人不隱憂。影隨簾押轉，光信簟文流。",
      "客自勝潘嶽，儂今定莫愁。固應留半焰，回照下幃羞。"
    ]
  },
  {
    "volume": 539,
    "sequence": 193,
    "title": "清河",
    "author": "李商隱",
    "content": [
      "舟小回仍數，樓危憑亦頻。燕來從及社，蝶舞太侵晨。",
      "絳雪除煩後，霜梅取味新。年華無一事，只是自傷春。"
    ]
  },
  {
    "volume": 539,
    "sequence": 194,
    "title": "襪",
    "author": "李商隱",
    "content": [
      "嘗聞宓妃襪，渡水欲生塵。好借常娥著，清秋踏月輪。"
    ]
  },
  {
    "volume": 539,
    "sequence": 195,
    "title": "追代盧家人嘲堂內",
    "author": "李商隱",
    "content": [
      "道卻橫波字，人前莫謾羞。只應同楚水，長短入淮流。"
    ]
  },
  {
    "volume": 539,
    "sequence": 196,
    "title": "代應",
    "author": "李商隱",
    "content": [
      "本來銀漢是紅牆，隔得盧家白玉堂。",
      "誰與王昌報消息，盡知三十六鴛鴦。"
    ]
  },
  {
    "volume": 539,
    "sequence": 197,
    "title": "離亭賦得折楊柳二首",
    "author": "李商隱",
    "content": [
      "暫憑樽酒送無憀，莫損愁眉與細腰。",
      "人世死前惟有別，春風爭擬惜長條。",
      "含煙惹霧每依依，萬緒千條拂落暉。",
      "為報行人休盡折，半留相送半迎歸。"
    ]
  },
  {
    "volume": 539,
    "sequence": 198,
    "title": "寄永道士",
    "author": "李商隱",
    "content": [
      "共上雲山獨下遲，陽臺白道細如絲。",
      "君今並倚三珠樹，不記人間落葉時。"
    ]
  },
  {
    "volume": 539,
    "sequence": 199,
    "title": "華州周大夫宴席",
    "author": "李商隱",
    "content": [
      "郡齋何用酒如泉，飲德先時已醉眠。",
      "若共門人推禮分，戴崇爭得及彭宣。"
    ]
  },
  {
    "volume": 539,
    "sequence": 200,
    "title": "荊山",
    "author": "李商隱",
    "content": [
      "壓河連華勢孱顏，鳥沒雲歸一望間。",
      "楊僕移關三百里，可能全是為荊山。"
    ]
  },
  {
    "volume": 539,
    "sequence": 201,
    "title": "次陝州先寄源從事",
    "author": "李商隱",
    "content": [
      "離思羈愁日欲晡，東周西雍此分塗。",
      "回鑾佛寺高多少，望盡黃河一曲無。"
    ]
  },
  {
    "volume": 539,
    "sequence": 202,
    "title": "過鄭廣文舊居",
    "author": "李商隱",
    "content": [
      "宋玉平生恨有餘，遠循三楚吊三閭。",
      "可憐留著臨江宅，異代應教庾信居。"
    ]
  },
  {
    "volume": 539,
    "sequence": 203,
    "title": "東下三旬苦於風土馬上戲作",
    "author": "李商隱",
    "content": [
      "路繞函關東複東，身騎征馬逐驚蓬。",
      "天池遼闊誰相待，日日虛乘九萬風。"
    ]
  },
  {
    "volume": 539,
    "sequence": 204,
    "title": "莫愁",
    "author": "李商隱",
    "content": [
      "雪中梅下與誰期，梅雪相兼一萬枝。",
      "若是石城無艇子，莫愁還自有愁時。"
    ]
  },
  {
    "volume": 539,
    "sequence": 205,
    "title": "夢令狐學士",
    "author": "李商隱",
    "content": [
      "山驛荒涼白竹扉，殘燈向曉夢清暉。",
      "右銀台路雪三尺，鳳詔裁成當直歸。"
    ]
  },
  {
    "volume": 539,
    "sequence": 206,
    "title": "涉洛川",
    "author": "李商隱",
    "content": [
      "通谷陽林不見人，我來遺恨古時春。",
      "宓妃漫結無窮恨，不為君王殺灌均。"
    ]
  },
  {
    "volume": 539,
    "sequence": 207,
    "title": "有感",
    "author": "李商隱",
    "content": [
      "中路因循我所長，古來才命兩相妨。",
      "勸君莫強安蛇足，一盞芳醪不得嘗。"
    ]
  },
  {
    "volume": 539,
    "sequence": 208,
    "title": "宮妓",
    "author": "李商隱",
    "content": [
      "珠箔輕明拂玉墀，披香新殿鬥腰支。",
      "不須看盡魚龍戲，終遣君王怒偃師。"
    ]
  },
  {
    "volume": 539,
    "sequence": 209,
    "title": "宮辭",
    "author": "李商隱",
    "content": [
      "君恩如水向東流，得寵憂移失寵愁。",
      "莫向尊前奏花落，涼風只在殿西頭。"
    ]
  },
  {
    "volume": 539,
    "sequence": 210,
    "title": "代贈二首",
    "author": "李商隱",
    "content": [
      "樓上黃昏欲望休，玉梯橫絕月中鉤。",
      "芭蕉不展丁香結，同向春風各自愁。",
      "東南日出照高樓，樓上離人唱石州。",
      "總把春山掃眉黛，不知供得幾多愁。"
    ]
  },
  {
    "volume": 539,
    "sequence": 211,
    "title": "楚吟",
    "author": "李商隱",
    "content": [
      "山上離宮宮上樓，樓前宮畔暮江流。",
      "楚天長短黃昏雨，宋玉無愁亦自愁。"
    ]
  },
  {
    "volume": 539,
    "sequence": 212,
    "title": "瑤池",
    "author": "李商隱",
    "content": [
      "瑤池阿母綺窗開，黃竹歌聲動地哀。",
      "八駿日行三萬里，穆王何事不重來。"
    ]
  },
  {
    "volume": 539,
    "sequence": 213,
    "title": "柳",
    "author": "李商隱",
    "content": [
      "為有橋邊拂面香，何曾自敢占流光。",
      "後庭玉樹承恩澤，不信年華有斷腸。"
    ]
  },
  {
    "volume": 539,
    "sequence": 214,
    "title": "寄在朝鄭曹獨孤李四同年",
    "author": "李商隱",
    "content": [
      "昔歲陪遊舊跡多，風光今日兩蹉跎。",
      "不因醉本蘭亭在，兼忘當年舊永和。"
    ]
  }
]