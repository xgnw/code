[
  {
    "volume": 836,
    "sequence": 1,
    "title": "春",
    "author": "貫休",
    "content": [
      "自來自去動洪爐，無象無私無處無。回雁不多消氣力，染花應最費工夫。溟蒙便恨豪家惜，濃暖深為政筆驅。",
      "莫訝相逢只添睡，伊余心不在榮枯。"
    ]
  },
  {
    "volume": 836,
    "sequence": 2,
    "title": "聞迎真身",
    "author": "貫休",
    "content": [
      "四海無波八表臣，恭聞今歲禮真身。七重鎖未開金鑰，五色光先入紫宸。丹鳳樓臺飄瑞雪，岐陽草木亞香塵。",
      "可憐優缽羅花樹，三十年來一度春。"
    ]
  },
  {
    "volume": 836,
    "sequence": 3,
    "title": "灞陵戰叟",
    "author": "貫休",
    "content": [
      "劍刓秋水鬢梳霜，回首胡天與恨長。官竟不封右校尉，鬥曾生挾左賢王。尋班超傳空垂淚，讀李陵書更斷腸。",
      "今日灞陵陵畔見，春風花霧共茫茫。"
    ]
  },
  {
    "volume": 836,
    "sequence": 4,
    "title": "遇道者",
    "author": "貫休",
    "content": [
      "鶴骨松筋風貌殊，不言名姓絕榮枯。尋常藜杖九衢裏，莫是商山一皓無。身帶煙霞遊汗漫，藥兼神鬼在葫蘆。",
      "只應張果支公輩，時複相逢醉海隅。"
    ]
  },
  {
    "volume": 836,
    "sequence": 5,
    "title": "贈鐘陵陳處士",
    "author": "貫休",
    "content": [
      "否極方生社稷才，唯譚帝道鄙梯媒。高吟千首精怪動，長嘯一聲天地開。湖上獨居多草木，山前頻醉過風雷。",
      "吾皇仄席求賢久，莫待征書兩度來。"
    ]
  },
  {
    "volume": 836,
    "sequence": 6,
    "title": "懷鄰叟",
    "author": "貫休",
    "content": [
      "常思東溪龐眉翁，是非不解兩頰紅。桔槔打水聲嘎嘎，紫芋白薤肥濛濛。鷗鴨靜遊深竹裏，兒孫多在好花中。",
      "千門萬戶皆車馬，誰愛如斯太古風。"
    ]
  },
  {
    "volume": 836,
    "sequence": 7,
    "title": "贈軒轅先生",
    "author": "貫休",
    "content": [
      "曾親文景上金鑾，語共容城語一般。久向紅霞居不出，若非清世見應難。滿爐藥熟分仙盡，幾局棋終看海幹。",
      "略問先生真甲子，只言弟子是劉安。"
    ]
  },
  {
    "volume": 836,
    "sequence": 8,
    "title": "偶作因懷山中道侶",
    "author": "貫休",
    "content": [
      "是是非非竟不真，桃花流水送青春。姓劉姓項今何在，爭利爭名愁殺人。必竟輸他常寂默，只應贏得苦沈淪。",
      "深雲道者相思否，歸去來兮湘水濱。"
    ]
  },
  {
    "volume": 836,
    "sequence": 9,
    "title": "送新羅人及第歸",
    "author": "貫休",
    "content": [
      "捧桂香和紫禁煙，遠鄉程徹巨鼇邊。莫言掛席飛連夜，見說無風即數年。衣上日光真是火，島旁魚骨大於船。",
      "到鄉必遇來王使，與作唐書寄一篇。"
    ]
  },
  {
    "volume": 836,
    "sequence": 10,
    "title": "送新羅衲僧",
    "author": "貫休",
    "content": [
      "扶桑枝西真氣奇，古人呼為師子兒。六環金錫輕擺撼，萬仞雪嶠空參差。枕上已無鄉國夢，囊中猶挈石頭碑。",
      "多慚不便隨高步，正是風清無事時。"
    ]
  },
  {
    "volume": 836,
    "sequence": 11,
    "title": "春晚桐江上閑望作",
    "author": "貫休",
    "content": [
      "江上車聲落日催，紛紛擾擾起紅埃。更無人望青山立，空有帆沖夜色來。沙鳥似雲鐘外去，汀花如火雨中開。",
      "可憐瀟灑鴟夷子，散發扁舟去不回。"
    ]
  },
  {
    "volume": 836,
    "sequence": 12,
    "title": "商山道者",
    "author": "貫休",
    "content": [
      "五千言外得玄音，石屋寒棲隔雪林。多傍松風梳綠發，只燒崖藥點黃金。澄潭龍氣來縈砌，月冷星精下聽琴。",
      "曾夢先生非此處，碧桃溪上紫煙深。"
    ]
  },
  {
    "volume": 836,
    "sequence": 13,
    "title": "聞許棠及第因寄桂雍",
    "author": "貫休",
    "content": [
      "時清道合出塵埃，清苦為詩不仗媒。今日桂枝平折得，幾年春色並將來。勢扶九萬風初極，名到三山花正開。",
      "更有平人居蟄屋，還應為作一聲雷。"
    ]
  },
  {
    "volume": 836,
    "sequence": 14,
    "title": "瀔江秋居作",
    "author": "貫休",
    "content": [
      "無事相關性自攄，庭前拾葉等閒書。青山萬里竟不足，好竹數竿涼有餘。近看老經加澹泊，欲歸少室複何如。",
      "面前小沼清如鏡，終養琴高赤鯉魚。"
    ]
  },
  {
    "volume": 836,
    "sequence": 15,
    "title": "上縉雲段使君",
    "author": "貫休",
    "content": [
      "清畏人知人盡知，縉雲三載得宣尼。活民刀尺雖無象，出世文章豈有師。術氣芝香粘甕榼，雲痕翠點滿旌旗。",
      "今朝暫到金臺上，頗覺心如太古時。"
    ]
  },
  {
    "volume": 836,
    "sequence": 16,
    "title": "春末蘭溪道中作",
    "author": "貫休",
    "content": [
      "山花零落紅與緋，汀煙蒙茸江水肥。人擔犁鋤細雨歇，路入桑柘斜陽微。深喜東州雲寇去，不知西狩幾時歸。",
      "清平時節何時是，轉覺人心與道違。"
    ]
  },
  {
    "volume": 836,
    "sequence": 17,
    "title": "野居偶作",
    "author": "貫休",
    "content": [
      "高淡清虛即是家，何須須占好煙霞。無心於道道自得，有意向人人轉賒。風觸好花文錦落，砌橫流水玉琴斜。",
      "但令如此還如此，誰羨前程未可涯。"
    ]
  },
  {
    "volume": 836,
    "sequence": 18,
    "title": "再游東林寺作五首",
    "author": "貫休",
    "content": [
      "台殿參差聳瑞煙，桂花飄雪水潺潺。",
      "莫疑遠去無消息，七萬餘年始半年。",
      "桓玄舊輦殘雲濕，耶舍孤墳落照遲。",
      "有個山僧倚松睡，恐人來取白猿兒。",
      "玉像珠龕香陣橫，錦霞多傍石牆生。",
      "辟蛇行者今何在，花裏唯聞鳩鳥聲。",
      "愛陶長官醉兀兀，送陸道士行遲遲。",
      "買酒過溪皆破戒，斯何人斯師如斯。",
      "白薝蔔花露滴滴，紅苾芻草香濛濛。",
      "田地更無塵一點，是何人合住其中。"
    ]
  },
  {
    "volume": 836,
    "sequence": 19,
    "title": "題蘭江言上人院二首",
    "author": "貫休",
    "content": [
      "一生只著一麻衣，道業還欺習彥威。",
      "手把新詩說山夢，石橋天柱雪霏霏。",
      "只是危吟坐翠層，門前岐路自崩騰。",
      "青雲名士時相訪，茶煮西峰瀑布冰。"
    ]
  },
  {
    "volume": 836,
    "sequence": 20,
    "title": "中秋十五夜月",
    "author": "貫休",
    "content": [
      "噀雪噴霜滿碧虛，王孫公子玩相呼。從來天匠為輪足，自是人心此夜餘。靜入萬家危露滴，清埋眾象叫鴻孤。",
      "坐來惟覺情無極，何況三湘與五湖。"
    ]
  },
  {
    "volume": 836,
    "sequence": 21,
    "title": "鷺鷥有懷",
    "author": "貫休",
    "content": [
      "粉魄霜華為爾枯，鴛鴦相伴更堪圖。愛來沙島遺銀屋，終作金籠養雪雛。棲宿必多清瀨夢，品流還次白猿徒。",
      "今朝不覺頻回首，曾伴瑤花近玉壺。"
    ]
  },
  {
    "volume": 836,
    "sequence": 22,
    "title": "東陽罹亂後懷王慥使君五首",
    "author": "貫休",
    "content": [
      "昨來隻對漢諸侯，勝事消磨不自由。裂地鼓鼙軍□急，連天烽火陣雲秋。砍毛淬劍雖無數，歃血為盟不到頭。",
      "誰為今朝奉明主，使君司戶在隋州。",
      "只報精兵過大河，東西南北殺人多。可憐白日渾如此，來似蝗蟲爭奈何。天意豈應容版亂，人心都改太凋訛。",
      "不勝惆悵還惆悵，一曲東風月胯歌。",
      "為郡無如王使君，一家清冷似雲根。貨財不入崔洪口，俎豆嘗聞夫子言。鬚髮坐成三載雪，黎氓空負二天恩。",
      "不堪西望西風起，縱火昆侖誰為論。",
      "魄懾魂飛骨亦銷，此魂此魄亦難招。黃金白玉家家盡，繡闥雕甍處處燒。驚動乾坤常黯慘，深藏山嶽亦傾搖。",
      "恭聞國有英雄將，擬把何心答聖朝。",
      "不是龔黃覆育才，即須清苦遠塵埃。無人與奏吾皇去，致亂唯因酷吏來。刳剝生靈為事業，巧通豪譖作梯媒。",
      "令人轉憶王夫子，一片真風去不回。"
    ]
  },
  {
    "volume": 836,
    "sequence": 23,
    "title": "秋夜懷嵩少因寄洛中舊知",
    "author": "貫休",
    "content": [
      "爐爇旃檀不稱貧，霏霏玉露濕禪巾。紫金地上三更月，紅藕香中一病身。少室少年偏入夢，多時多事去無因。",
      "如今憔悴頭成雪，空想嵯峨羨故人。"
    ]
  },
  {
    "volume": 836,
    "sequence": 24,
    "title": "避地毗陵，寒月上孫徽使君兼寄東陽王使君三首",
    "author": "貫休",
    "content": [
      "一到毗陵心更勞，冷吟閒步擁雲袍。豈緣思妙塵埃少，自是風清物態高。野色疏黃連楚甸，故山奇碧隔河橋。",
      "終須愚谷中安致，不是人間好羽毛。",
      "常憶雙溪八詠前，講詩論道接清賢。文欺白鳳真難及，藥撚紅蕖豈偶然。花濕瑞煙粘玉磬，簾垂幽鳥啄苔錢。",
      "自憐不是悠悠者，吟嚼真風二十年。",
      "□雷車雨滴階聲，寂寞焚香獨閉扃。錦繡文章無路達，袴襦歌詠隔牆聽。松聲冷浸茶軒碧，苔點狂吞納線青。",
      "唯有孤高江太守，不忘病客在禪靈。"
    ]
  },
  {
    "volume": 836,
    "sequence": 25,
    "title": "秋末寄上桐江馮使君",
    "author": "貫休",
    "content": [
      "山東山色勝諸山，謝守清高不可攀。薄俗盡於言下泰，苦心唯到醉中閑。香凝錦帳抄書後，月轉棠陰送客還。",
      "野客沾恩歸未得，蕭蕭霜葉滿柴關。"
    ]
  },
  {
    "volume": 836,
    "sequence": 26,
    "title": "禪師",
    "author": "貫休",
    "content": [
      "擊鼓求亡益是非，木中生火更何為。",
      "吾師別是醍醐味，不是知心人不知。"
    ]
  },
  {
    "volume": 836,
    "sequence": 27,
    "title": "道士",
    "author": "貫休",
    "content": [
      "花島相逢滿袖雲，藉花論道過金巾。",
      "騰騰又入仙山去，只恐是青城丈人。"
    ]
  },
  {
    "volume": 836,
    "sequence": 28,
    "title": "風琴",
    "author": "貫休",
    "content": [
      "至境心為造化功，一枝青竹四弦風。",
      "寥寥雙耳更深後，如在緱山明月中。"
    ]
  },
  {
    "volume": 836,
    "sequence": 29,
    "title": "庭橘",
    "author": "貫休",
    "content": [
      "蟻踏金苞四五株，洞庭山上味何殊。",
      "不緣松樹稱君子，肯便甘人喚木奴。"
    ]
  },
  {
    "volume": 836,
    "sequence": 30,
    "title": "落花",
    "author": "貫休",
    "content": [
      "蝶醉蜂癡一簇香，繡葩紅蒂墮殘芳。",
      "因嗟好德人難得，公子王孫盡斷腸。"
    ]
  },
  {
    "volume": 836,
    "sequence": 31,
    "title": "孤雲",
    "author": "貫休",
    "content": [
      "將比鷺鷥還恐屈，始思殘雪不如多。",
      "清風相引去更遠，皎潔孤高奈爾何。"
    ]
  },
  {
    "volume": 836,
    "sequence": 32,
    "title": "苦吟",
    "author": "貫休",
    "content": [
      "河薄星疏雪月孤，松枝清氣入肌膚。",
      "因知好句勝金玉，心極神勞特地無。"
    ]
  },
  {
    "volume": 836,
    "sequence": 33,
    "title": "古戰處",
    "author": "貫休",
    "content": [
      "鬼氣蒼黃棘葉紅，昔時人血此時風。",
      "相憐極目無疆地，曾落將軍一陣中。"
    ]
  },
  {
    "volume": 836,
    "sequence": 34,
    "title": "偶然作",
    "author": "貫休",
    "content": [
      "蟬聲引出石中蛩，寂寞門扃葉數重。",
      "誰道思山心不切，等閒盡出兩三峰。"
    ]
  },
  {
    "volume": 836,
    "sequence": 35,
    "title": "招友人宿",
    "author": "貫休",
    "content": [
      "銀地無塵金菊開，紫梨紅棗墮莓苔。",
      "一泓秋水一輪月，今夜故人來不來。"
    ]
  }
]