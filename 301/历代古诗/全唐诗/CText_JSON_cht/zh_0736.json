[
  {
    "volume": 736,
    "sequence": 1,
    "title": "從蜀後主幸秦川上梓潼山",
    "author": "王仁裕",
    "content": [
      "彩仗拂寒煙，鳴騶在半天。黃雲生馬足，白日下松巔。",
      "盛德安疲俗，仁風扇極邊。前程問成紀，此去尚三千。"
    ]
  },
  {
    "volume": 736,
    "sequence": 2,
    "title": "和蜀後主題劍門",
    "author": "王仁裕",
    "content": [
      "孟陽曾有語，刊在白雲棱。李杜常挨托，孫劉亦恃憑。",
      "庸才安可守，上德始堪矜。暗指長天路，濃巒蔽幾層。"
    ]
  },
  {
    "volume": 736,
    "sequence": 3,
    "title": "荊南席上詠胡琴妓二首",
    "author": "王仁裕",
    "content": [
      "紅妝齊抱紫檀槽，一抹朱弦四十條。湘水淩波慚鼓瑟，秦樓明月罷吹簫。寒敲白玉聲偏婉，暖逼黃鶯語自嬌。",
      "丹禁舊臣來側耳，骨清神爽似聞韶。",
      "玉纖挑落折冰聲，散入秋空韻轉清。二五指中句塞雁，十三弦上囀春鶯。譜從陶室偷將妙，曲向秦樓寫得成。",
      "無限細腰宮裏女，就中偏愜楚王情。"
    ]
  },
  {
    "volume": 736,
    "sequence": 4,
    "title": "題麥積山天堂",
    "author": "王仁裕",
    "content": [
      "躡盡懸空萬仞梯，等閒身共白雲齊。簷前下視群山小，堂上平分落日低。絕頂路危人少到，古岩松健鶴頻棲。",
      "天邊為要留名姓，拂石殷勤身自題。"
    ]
  },
  {
    "volume": 736,
    "sequence": 5,
    "title": "題鬥山觀",
    "author": "王仁裕",
    "content": [
      "霞衣欲舉醉陶陶，不覺全家住絳霄。拔宅只知雞犬在，上天誰信路岐遙。三清遼廓拋塵夢，八景雲煙事早朝。",
      "為有故林蒼柏健，露華涼葉鎖金飆。"
    ]
  },
  {
    "volume": 736,
    "sequence": 6,
    "title": "題孤雲絕頂淮陰祠",
    "author": "王仁裕",
    "content": [
      "一握寒天古木深，路人猶說漢淮陰。孤雲不掩興亡策，兩角曾懸去住心。不是冕旒輕布素，豈勞丞相遠追尋。",
      "當時若放還西楚，尺寸中華未可侵。"
    ]
  },
  {
    "volume": 736,
    "sequence": 7,
    "title": "和韓昭從駕過白衛嶺",
    "author": "王仁裕",
    "content": [
      "龍旆飄颻指極邊，到時猶更二三千。登高曉蹋巉岩石，冒冷朝沖斷續煙。自學漢皇開土宇，不同周穆好神仙。",
      "秦民莫遣無恩及，大散關東別有天。"
    ]
  },
  {
    "volume": 736,
    "sequence": 8,
    "title": "賀王溥入相",
    "author": "王仁裕",
    "content": [
      "一戰文場拔趙旗，便調金鼎佐無為。白麻驟降恩何極，黃發初聞喜可知。跋敕案前人到少，築沙堤上馬歸遲。",
      "立班始得遙相見，親洽爭如未貴時。"
    ]
  },
  {
    "volume": 736,
    "sequence": 9,
    "title": "與諸門生春日會飲繁台賦",
    "author": "王仁裕",
    "content": [
      "柳陰如霧絮成堆，又引門生飲古台。淑景即隨風雨去，芳樽宜命管弦開。謾誇列鼎鳴鐘貴，甯免朝烏夜兔催。",
      "爛醉也須詩一首，不能空放馬頭回。"
    ]
  },
  {
    "volume": 736,
    "sequence": 10,
    "title": "示諸門生",
    "author": "王仁裕",
    "content": [
      "二百一十四門生，春風初長羽毛成。擲金換得天邊桂，鑿壁偷將榜上名。何幸不才逢聖世，偶將疏網罩群英。",
      "衰翁漸老兒孫小，異日知誰略有情。"
    ]
  },
  {
    "volume": 736,
    "sequence": 11,
    "title": "過平戎谷吊胡翽",
    "author": "王仁裕",
    "content": [
      "立馬荒郊滿目愁，伊人何罪死林丘。風號古木悲長在，雨濕寒莎淚暗流。莫道文章為眾嫉，只應輕薄是身讎。",
      "不緣魂寄孤山下，此地堪名鸚鵡洲。"
    ]
  },
  {
    "volume": 736,
    "sequence": 12,
    "title": "奉詔賦劍州途中鷙獸",
    "author": "王仁裕",
    "content": [
      "劍牙釘舌血毛腥，窺算勞心豈暫停。不與大朝除患難，惟餘當路食生靈。從將戶口資嚵口，未委三丁稅幾丁。",
      "今日帝王親出狩，白雲岩下好藏形。"
    ]
  },
  {
    "volume": 736,
    "sequence": 13,
    "title": "放猿",
    "author": "王仁裕",
    "content": [
      "放爾丁甯複故林，舊來行處好追尋。月明巫峽堪憐靜，路隔巴山莫厭深。棲宿免勞青嶂夢，躋攀應愜白雲心。",
      "三秋果熟松梢健，任抱高枝徹曉吟。"
    ]
  },
  {
    "volume": 736,
    "sequence": 14,
    "title": "遇放猿再作",
    "author": "王仁裕",
    "content": [
      "嶓塚祠前漢水濱，飲猿連臂下嶙峋。漸來子細窺行客，認得依稀是野賓。月宿縱勞羈絏夢，松餐非複稻粱身。",
      "數聲腸斷和雲叫，識是前時舊主人。"
    ]
  },
  {
    "volume": 736,
    "sequence": 15,
    "title": "句",
    "author": "王仁裕",
    "content": [
      "鐵鎖寨門扃白日，大張旗幟插青天。"
    ]
  }
]