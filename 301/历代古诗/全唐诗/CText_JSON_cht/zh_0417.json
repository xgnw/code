[
  {
    "volume": 417,
    "sequence": 1,
    "title": "酬樂天喜鄰郡",
    "author": "元稹",
    "content": [
      "蹇驢瘦馬塵中伴，紫綬朱衣夢裏身。符竹偶因成對岸，文章虛被配為鄰。湖翻白浪常看雪，火照紅妝不待春。",
      "老大那能更爭競，任君投募醉鄉人。"
    ]
  },
  {
    "volume": 417,
    "sequence": 2,
    "title": "再酬複言和前篇",
    "author": "元稹",
    "content": [
      "經過二郡逢賢牧，聚集諸郎宴老身。清夜漫勞紅燭會，白頭非是翠娥鄰。曾攜酒伴無端宿，自入朝行便別春。",
      "潦倒微之從不占，未知公議道何人。"
    ]
  },
  {
    "volume": 417,
    "sequence": 3,
    "title": "贈樂天",
    "author": "元稹",
    "content": [
      "莫言鄰境易經過，彼此分符欲奈何。",
      "垂老相逢漸難別，白頭期限各無多。"
    ]
  },
  {
    "volume": 417,
    "sequence": 4,
    "title": "重贈",
    "author": "元稹",
    "content": [
      "休遣玲瓏唱我詩，我詩多是別君詞。",
      "明朝又向江頭別，月落潮平是去時。"
    ]
  },
  {
    "volume": 417,
    "sequence": 5,
    "title": "別後西陵晚眺",
    "author": "元稹",
    "content": [
      "晚日未拋詩筆硯，夕陽空望郡樓臺。",
      "與君後會知何日，不似潮頭暮卻回。"
    ]
  },
  {
    "volume": 417,
    "sequence": 6,
    "title": "以州宅誇于樂天",
    "author": "元稹",
    "content": [
      "州城迥繞拂雲堆，鏡水稽山滿眼來。四面常時對屏障，一家終日在樓臺。星河似向簷前落，鼓角驚從地底回。",
      "我是玉皇香案吏，謫居猶得住蓬萊。"
    ]
  },
  {
    "volume": 417,
    "sequence": 7,
    "title": "重誇州宅旦暮景色，兼酬前篇末句",
    "author": "元稹",
    "content": [
      "仙都難畫亦難書，暫合登臨不合居。繞郭煙嵐新雨後，滿山樓閣上燈初。人聲曉動千門辟，湖色宵涵萬象虛。",
      "為問西州羅刹岸，濤頭衝突近何如。"
    ]
  },
  {
    "volume": 417,
    "sequence": 8,
    "title": "酬樂天吟張員外詩見寄因思上京每與樂天於居敬兄升平里詠張新詩",
    "author": "元稹",
    "content": [
      "樂天書內重封到，居敬堂前共讀時。四友一為泉路客，三人兩詠浙江詩。別無遠近皆難見，老減心情自各知。",
      "杯酒與他年少隔，不相酬贈欲何之。"
    ]
  },
  {
    "volume": 417,
    "sequence": 9,
    "title": "寄樂天",
    "author": "元稹",
    "content": [
      "閑夜思君坐到明，追尋往事倍傷情。同登科後心相合，初得官時髭未生。二十年來諳世路，三千裏外老江城。",
      "猶應更有前途在，知向人間何處行。"
    ]
  },
  {
    "volume": 417,
    "sequence": 10,
    "title": "戲贈樂天、複言",
    "author": "元稹",
    "content": [
      "樂事難逢歲易徂，白頭光景莫令孤。弄濤船更曾觀否，望市樓還有會無。眼力少將尋案牘，心情且強擲梟盧。",
      "孫園虎寺隨宜看，不必遙遙羨鏡湖。"
    ]
  },
  {
    "volume": 417,
    "sequence": 11,
    "title": "重酬樂天",
    "author": "元稹",
    "content": [
      "紅塵擾擾日西徂，我興雲心兩共孤。暫出已遭千騎擁，故交求見一人無。百篇書判從饒白，八米詩章未伏盧。",
      "最笑近來黃叔度，自投名刺占陂湖。"
    ]
  },
  {
    "volume": 417,
    "sequence": 12,
    "title": "再酬複言",
    "author": "元稹",
    "content": [
      "繞郭笙歌夜景徂，稽山迥帶月輪孤。休文欲詠心應破，道子雖來畫得無。顧我小才同培塿，知君險鬥敵都盧。",
      "不然豈有姑蘇郡，擬著陂塘比鏡湖。"
    ]
  },
  {
    "volume": 417,
    "sequence": 13,
    "title": "郡務稍簡因得整比舊詩并連綴焚削封章繁委篋笥僅逾百軸偶成自歎因寄樂天",
    "author": "元稹",
    "content": [
      "近來章奏小年詩，一種成空盡可悲。書得眼昏朱似碧，用來心破發如絲。催身易老緣多事，報主深恩在幾時。",
      "天遣兩家無嗣子，欲將文集與它誰。"
    ]
  },
  {
    "volume": 417,
    "sequence": 14,
    "title": "酬樂天餘思不盡加為六韻之作",
    "author": "元稹",
    "content": [
      "律呂同聲我爾身，文章君是一伶倫。眾推賈誼為才子，帝喜相如作侍臣。次韻千言曾報答，直詞三道共經綸。",
      "元詩駁雜真難辨，白樸流傳用轉新。蔡女圖書雖在口，於公門戶豈生塵。商瞿未老猶希冀，莫把籝金便付人。"
    ]
  },
  {
    "volume": 417,
    "sequence": 15,
    "title": "寄樂天",
    "author": "元稹",
    "content": [
      "莫嗟虛老海壖西，天下風光數會稽。靈泛橋前百里鏡，石帆山崦五雲溪。冰銷田地蘆錐短，春入枝條柳眼低。",
      "安得故人生羽翼，飛來相伴醉如泥。"
    ]
  },
  {
    "volume": 417,
    "sequence": 16,
    "title": "酬樂天雪中見寄",
    "author": "元稹",
    "content": [
      "知君夜聽風蕭索，曉望林亭雪半糊。撼落不教封柳眼，掃來偏盡附梅株。敲扶密竹枝猶亞，煦暖寒禽氣漸蘇。",
      "坐覺湖聲迷遠浪，回驚雲路在長途。錢塘湖上蘋先合，梳洗樓前粉暗鋪。石立玉童披鶴氅，台施瑤席換龍須。",
      "滿空飛舞應為瑞，寡和高歌只自娛。莫遣擁簾傷思婦，且將盈尺慰農夫。稱觴彼此情何異，對景東西事有殊。",
      "鏡水繞山山盡白，琉璃雲母世間無。"
    ]
  },
  {
    "volume": 417,
    "sequence": 17,
    "title": "和樂天早春見寄",
    "author": "元稹",
    "content": [
      "雨香雲澹覺微和，誰送春聲入棹歌。萱近北堂穿土早，柳偏東面受風多。湖添水色消殘雪，江送潮頭湧漫波。",
      "同受新年不同賞，無由縮地欲如何。"
    ]
  },
  {
    "volume": 417,
    "sequence": 18,
    "title": "酬複言長慶四年元日郡齋感懷見寄",
    "author": "元稹",
    "content": [
      "臘盡殘銷春又歸，逢新別故欲沾衣。自驚身上添年紀，休系心中小是非。富貴祝來何所遂，聰明鞭得轉無機。",
      "羞看稚子先拈酒，悵望平生舊采薇。去日漸加餘日少，賀人雖鬧故人稀。椒花麗句閑重檢，艾發衰容惜寸輝。",
      "苦思正旦酬白雪，閑觀風色動青旗。千官仗下爐煙裏，東海西頭意獨違。"
    ]
  },
  {
    "volume": 417,
    "sequence": 19,
    "title": "代郡齋神答樂天",
    "author": "元稹",
    "content": [
      "虛白堂神傳好語，二年長伴獨吟時。夜憐星月多離燭，日滉波濤一下帷。為報何人償酒債，引看牆上使君詩。"
    ]
  },
  {
    "volume": 417,
    "sequence": 20,
    "title": "酬樂天重寄別",
    "author": "元稹",
    "content": [
      "卻報君侯聽苦辭，老頭拋我欲何之。",
      "武牢關外雖分手，不似如今衰白時。"
    ]
  },
  {
    "volume": 417,
    "sequence": 21,
    "title": "和樂天重題別東樓",
    "author": "元稹",
    "content": [
      "山容水態使君知，樓上從容萬狀移。日映文章霞細麗，風驅鱗甲浪參差。鼓催潮戶淩晨擊，笛賽婆官徹夜吹。",
      "喚客潛揮遠紅袖，賣壚高掛小青旗。剩鋪床席春眠處，乍捲簾帷月上時。光景無因將得去，為郎抄在和郎詩。"
    ]
  },
  {
    "volume": 417,
    "sequence": 22,
    "title": "餘杭周從事以十章見寄詞調清婉難於遍酬聊和詩首篇以答來貺",
    "author": "元稹",
    "content": [
      "擾擾紛紛旦暮間，經營閒事不曾閑。多緣老病推辭酒，少有功夫久羨山。清夜笙歌喧四郭，黃昏鐘漏下重關。",
      "何由得似周從事，醉入人家醒始還。"
    ]
  },
  {
    "volume": 417,
    "sequence": 23,
    "title": "寄浙西李大夫四首",
    "author": "元稹",
    "content": [
      "柳眼梅心漸欲春，白頭西望憶何人。",
      "金陵太守曾相伴，共蹋銀台一路塵。",
      "蕊珠深處少人知，網索西臨太液池。",
      "浴殿曉聞天語後，步廊騎馬笑相隨。",
      "禁林同直話交情，無夜無曾不到明。",
      "最憶西樓人靜夜，玉晨鐘磬兩三聲。",
      "由來鵬化便圖南，浙右雖雄我未甘。",
      "早渡西江好歸去，莫拋舟楫滯春潭。"
    ]
  },
  {
    "volume": 417,
    "sequence": 24,
    "title": "初除浙東，妻有阻色，因以四韻曉之",
    "author": "元稹",
    "content": [
      "嫁時五月歸巴地，今日雙旌上越州。興慶首行千命婦，會稽旁帶六諸侯。海樓翡翠閑相逐，鏡水鴛鴦暖共遊。",
      "我有主恩羞未報，君于此外更何求。"
    ]
  },
  {
    "volume": 417,
    "sequence": 25,
    "title": "為樂天自勘詩集，因思頃年城南醉歸，馬上遞，唱豔曲，十餘里不絕，長慶初俱以制誥侍宿南郊齋宮，夜後偶，吟數十篇，兩掖諸公洎翰林學士三十餘人驚起就聽，逮至卒吏，莫不眾觀，群公直至侍從行禮之時，不復聚寐，予與樂天吟哦竟亦不絕，因書於樂天卷後，越中冬夜風雨，不覺將曉，諸門互啟關鎖，即事成篇",
    "author": "元稹",
    "content": [
      "春野醉吟十里程，齋宮潛詠萬人驚。",
      "今宵不寐到明讀，風雨曉聞開鎖聲。"
    ]
  },
  {
    "volume": 417,
    "sequence": 26,
    "title": "題長慶四年曆日尾",
    "author": "元稹",
    "content": [
      "殘曆半張餘十四，灰心雪鬢兩淒然。",
      "定知新歲禦樓後，從此不名長慶年。"
    ]
  }
]