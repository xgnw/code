[
  {
    "volume": 116,
    "sequence": 1,
    "title": "春江花月夜二首",
    "author": "張子容",
    "content": [
      "林花發岸口，氣色動江新。此夜江中月，流光花上春。",
      "分明石潭裏，宜照浣紗人。",
      "交甫憐瑤佩，仙妃難重期。沉沉綠江晚，惆悵碧雲姿。",
      "初逢花上月，言是弄珠時。"
    ]
  },
  {
    "volume": 116,
    "sequence": 2,
    "title": "雲陽驛陪崔使君邵道士夜宴",
    "author": "張子容",
    "content": [
      "一尉東南遠，誰知此夜歡。諸侯傾皂蓋，仙客整黃冠。",
      "染翰燈花滿，飛觴雲氣寒。欣承國士遇，更借美人看。"
    ]
  },
  {
    "volume": 116,
    "sequence": 3,
    "title": "除夜樂城逢孟浩然",
    "author": "張子容",
    "content": [
      "遠客襄陽郡，來過海岸家。樽開柏葉酒，燈發九枝花。",
      "妙曲逢盧女，高才得孟嘉。東山行樂意，非是競繁華。"
    ]
  },
  {
    "volume": 116,
    "sequence": 4,
    "title": "送蘇倩游天臺",
    "author": "張子容",
    "content": [
      "靈異尋滄海，笙歌訪翠微。江鷗迎共狎，雲鶴待將飛。",
      "琪樹嘗仙果，瓊樓試羽衣。遙知神女問，獨怪阮郎歸。"
    ]
  },
  {
    "volume": 116,
    "sequence": 5,
    "title": "泛永嘉江日暮回舟",
    "author": "張子容",
    "content": [
      "無雲天欲暮，輕鷁大江清。歸路煙中遠，回舟月上行。",
      "傍潭窺竹暗，出嶼見沙明。更值微風起，乘流絲管聲。"
    ]
  },
  {
    "volume": 116,
    "sequence": 6,
    "title": "永嘉即事寄贛縣袁少府瓘",
    "author": "張子容",
    "content": [
      "山繞樓臺出，溪通裏閈斜。曾為謝客郡，多有逐臣家。",
      "海氣朝成雨，江天晚作霞。題書報賈誼，此濕似長沙。"
    ]
  },
  {
    "volume": 116,
    "sequence": 7,
    "title": "樂城歲日贈孟浩然",
    "author": "張子容",
    "content": [
      "土地窮甌越，風光肇建寅。插桃銷瘴癘，移竹近階墀。",
      "半是吳風俗，仍為楚歲時。更逢習鑿齒，言在漢川湄。"
    ]
  },
  {
    "volume": 116,
    "sequence": 8,
    "title": "永嘉作",
    "author": "張子容",
    "content": [
      "拙宦從江左，投荒更海邊。山將孤嶼近，水共惡溪連。",
      "地濕梅多雨，潭蒸竹起煙。未應悲晚發，炎瘴苦華年。"
    ]
  },
  {
    "volume": 116,
    "sequence": 9,
    "title": "送孟八浩然歸襄陽二首",
    "author": "張子容",
    "content": [
      "東越相逢地，西亭送別津。風潮看解纜，雲海去愁人。",
      "鄉在桃林岸，山連楓樹春。因懷故園意，歸與孟家鄰。",
      "杜門不欲出，久與世情疏。以此為長策，勸君歸舊廬。",
      "醉歌田舍酒，笑讀古人書。好是一生事，無勞獻子虛。"
    ]
  },
  {
    "volume": 116,
    "sequence": 10,
    "title": "貶樂城尉日作",
    "author": "張子容",
    "content": [
      "竄謫邊窮海，川原近惡溪。有時聞虎嘯，無夜不猿啼。",
      "地暖花長髮，岩高日易低。故鄉可憶處，遙指鬥牛西。"
    ]
  },
  {
    "volume": 116,
    "sequence": 11,
    "title": "自樂城赴永嘉枉路泛白湖寄松陽李少府",
    "author": "張子容",
    "content": [
      "西行礙淺石，北轉入溪橋。樹色煙輕重，湖光風動搖。",
      "百花亂飛雪，萬嶺疊青霄。猿掛臨潭筱，鷗迎出浦橈。",
      "惟應賞心客，茲路不言遙。"
    ]
  },
  {
    "volume": 116,
    "sequence": 12,
    "title": "九日陪潤州邵使君登北固山",
    "author": "張子容",
    "content": [
      "五馬向西椒，重陽坐麗譙。徐州帶綠水，楚國在青霄。",
      "張幕連江樹，開筵接海潮。淩雲詞客語，回雪舞人嬌。",
      "梅福慚仙吏，羊公賞下僚。新豐酒舊美，況是菊花朝。"
    ]
  },
  {
    "volume": 116,
    "sequence": 13,
    "title": "璧池望秋月",
    "author": "張子容",
    "content": [
      "涼夜窺清沼，池空水月秋。滿輪沉玉鏡，半魄落銀鉤。",
      "蟾影搖輕浪，菱花渡淺流。漏移光漸潔，雲斂色偏浮。",
      "似璧悲三獻，疑珠怯再投。能持千里意，來照楚鄉愁。"
    ]
  },
  {
    "volume": 116,
    "sequence": 14,
    "title": "長安早春",
    "author": "張子容",
    "content": [
      "開國維東井，城池起北辰。咸歌太平日，共樂建寅春。",
      "雪盡黃山樹，冰開黑水津。草迎金埒馬，花伴玉樓人。",
      "鴻漸看無數，鶯歌聽欲頻。何當桂枝擢，還及柳條新。"
    ]
  },
  {
    "volume": 116,
    "sequence": 15,
    "title": "贈司勳蕭郎中",
    "author": "張子容",
    "content": [
      "作相開黃閣，為郎奏赤墀。君臣道合體，父子貴同時。",
      "國以推賢答，家無內舉疑。鳳池真水鏡，蘭省得華滋。",
      "未睹風流日，先聞新賦詩。江山清謝脁，花木媚丘遲。",
      "吏部來何暮，王言念在茲。丹青無不可，霖雨亦相期。",
      "昔我投荒處，孤煙望島夷。群鷗終日狎，落葉數年悲。",
      "漁父留歌詠，江妃入興詞。今將獻知己，相感勿吾欺。"
    ]
  },
  {
    "volume": 116,
    "sequence": 16,
    "title": "巫山",
    "author": "張子容",
    "content": [
      "巫嶺岧嶢天際重，佳期宿昔願相從。",
      "朝雲暮雨連天暗，神女知來第幾峰。"
    ]
  },
  {
    "volume": 116,
    "sequence": 17,
    "title": "除日",
    "author": "張子容",
    "content": [
      "臘月今知晦，流年此夕除。拾樵供歲火，帖牖作春書。",
      "柳覺東風至，花疑小雪餘。忽逢雙鯉贈，言是上冰魚。"
    ]
  }
]