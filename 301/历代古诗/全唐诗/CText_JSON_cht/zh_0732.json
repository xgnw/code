[
  {
    "volume": 732,
    "sequence": 1,
    "title": "感巫州薺菜",
    "author": "高力士",
    "content": [
      "兩京作斤賣，五溪無人采。夷夏雖有殊，氣味都不改。"
    ]
  },
  {
    "volume": 732,
    "sequence": 2,
    "title": "句",
    "author": "高力士",
    "content": [
      "煙熏眼落膜，瘴染面朱虞。"
    ]
  },
  {
    "volume": 732,
    "sequence": 3,
    "title": "使至灊山",
    "author": "王越賓",
    "content": [
      "碧塢煙霞晝未開，遊人到處盡裴回。",
      "憑誰借問岩前叟，曾托吾皇一夢來。"
    ]
  },
  {
    "volume": 732,
    "sequence": 4,
    "title": "和武相公中秋夜西蜀錦樓望月得清字",
    "author": "王良會",
    "content": [
      "德星搖此夜，珥耳滿重城。杳靄煙氛色，飄颻砧杵聲。",
      "令行秋氣爽，樂感素風輕。共賞千年聖，長歌四海清。"
    ]
  },
  {
    "volume": 732,
    "sequence": 5,
    "title": "星回節遊避風台與清平官賦",
    "author": "南詔驃信",
    "content": [
      "避風善闡台，極目見藤越。悲哉古與今，依然煙與月。",
      "自我居震旦，翊衛類夔契。伊昔頸皇運，艱難仰忠烈。",
      "不覺歲雲暮，感極星回節。元昶同一心，子孫堪貽厥。"
    ]
  },
  {
    "volume": 732,
    "sequence": 6,
    "title": "星回節避風台驃信命賦",
    "author": "趙叔達",
    "content": [
      "法駕避星回，波羅毗勇猜。河潤冰難合，地暖梅先開。",
      "下令俚柔洽，獻賝弄棟來。願將不才質，千載侍遊台。"
    ]
  },
  {
    "volume": 732,
    "sequence": 7,
    "title": "途中詩",
    "author": "楊奇鯤",
    "content": [
      "□□□□□□□，□□□□□□□。風裏浪花吹更白，雨中山色洗還青。海鷗聚處窗前見，林狖啼時枕上聽。",
      "此際自然無限趣，王程不敢暫留停。"
    ]
  },
  {
    "volume": 732,
    "sequence": 8,
    "title": "聽妓洞雲歌",
    "author": "布燮",
    "content": [
      "嵇叔夜，鼓琴飲酒無閒暇。若使當時聞此歌，拋擲廣陵都不藉。劉伯倫，虛生浪死過青春。",
      "一飲一碩猶自醉，無人為爾蔔深塵。"
    ]
  },
  {
    "volume": 732,
    "sequence": 9,
    "title": "思鄉作",
    "author": "布燮",
    "content": [
      "瀘北行人絕，雲南信未還。庭前花不掃，門外柳誰攀。",
      "坐久銷銀燭，愁多減玉顏。懸心秋夜月，萬里照關山。"
    ]
  },
  {
    "volume": 732,
    "sequence": 10,
    "title": "銜命還國作",
    "author": "朝衡",
    "content": [
      "銜命將辭國，非才忝侍臣。天中戀明主，海外憶慈親。",
      "伏奏違金闕，騑驂去玉津。蓬萊鄉路遠，若木故園林。",
      "西望懷恩日，東歸感義辰。平生一寶劍，留贈結交人。"
    ]
  },
  {
    "volume": 732,
    "sequence": 11,
    "title": "繡袈裟衣緣",
    "author": "長屋",
    "content": [
      "山川異域，風月同天。寄諸佛子，共結來緣。"
    ]
  },
  {
    "volume": 732,
    "sequence": 12,
    "title": "憤怨詩",
    "author": "王巨仁",
    "content": [
      "於公慟哭三年旱，鄒衍含愁五月霜。",
      "今我幽愁還似古，皇天無語但蒼蒼。"
    ]
  },
  {
    "volume": 732,
    "sequence": 13,
    "title": "立木海上刻詩",
    "author": "李贊華",
    "content": [
      "小山壓大山，大山全無力。羞見故鄉人，從此投外國。"
    ]
  },
  {
    "volume": 732,
    "sequence": 14,
    "title": "戲語",
    "author": "成輔端",
    "content": [
      "秦地城池二百年，何期如此賤田園。",
      "一頃麥苗碩伍米，三間堂屋二千錢。"
    ]
  },
  {
    "volume": 732,
    "sequence": 15,
    "title": "萬壽寺歌詞",
    "author": "張隱",
    "content": [
      "位乖燮理致傷殘，四面牆匡不忍看。",
      "正是花時堪下淚，相公何必更追歡。"
    ]
  },
  {
    "volume": 732,
    "sequence": 16,
    "title": "迎孫刺史",
    "author": "朱元",
    "content": [
      "昔日郎君今刺史，朱元依舊守朱門。",
      "今朝竹馬諸童子，儘是當時竹馬孫。"
    ]
  },
  {
    "volume": 732,
    "sequence": 17,
    "title": "臨刑詩",
    "author": "陳璠",
    "content": [
      "積玉堆金官又崇，禍來倏忽變成空。",
      "五年榮貴今何在，不異南柯一夢中。"
    ]
  },
  {
    "volume": 732,
    "sequence": 18,
    "title": "詩",
    "author": "捧劍僕",
    "content": [
      "青鳥銜葡萄，飛上金井欄。美人恐驚去，不敢捲簾看。"
    ]
  },
  {
    "volume": 732,
    "sequence": 19,
    "title": "題牡丹",
    "author": "捧劍僕",
    "content": [
      "一種芳菲出後庭，卻輸桃李得佳名。",
      "誰能為向天人說，從此移根近太清。"
    ]
  },
  {
    "volume": 732,
    "sequence": 20,
    "title": "將竄留詩",
    "author": "捧劍僕",
    "content": [
      "珍重郭四郎，臨行不得別。曉漏動離心，輕車冒殘雪。",
      "欲出主人門，零涕暗嗚咽。萬里隔關山，一心思漢月。"
    ]
  }
]