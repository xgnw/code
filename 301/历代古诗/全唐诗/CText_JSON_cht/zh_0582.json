[
  {
    "volume": 582,
    "sequence": 1,
    "title": "寄山中人",
    "author": "溫庭筠",
    "content": [
      "月中一雙鶴，石上千尺松。素琴入爽籟，山酒和春容。",
      "幽瀑有時斷，片雲無所從。何事蘇門生，攜手東南峰。"
    ]
  },
  {
    "volume": 582,
    "sequence": 2,
    "title": "送淮陰孫令之官",
    "author": "溫庭筠",
    "content": [
      "隋堤楊柳煙，孤棹正悠然。蕭寺通淮戍，蕪城枕楚壖。",
      "魚鹽橋上市，燈火雨中船。故老青葭岸，先知i7子賢。"
    ]
  },
  {
    "volume": 582,
    "sequence": 3,
    "title": "宿輝公精舍",
    "author": "溫庭筠",
    "content": [
      "禪房無外物，清話此宵同。林彩水煙裏，澗聲山月中。",
      "橡霜諸壑霽，杉火一爐空。擁褐寒更徹，心知覺路通。"
    ]
  },
  {
    "volume": 582,
    "sequence": 4,
    "title": "旅泊新津卻寄一二知己",
    "author": "溫庭筠",
    "content": [
      "維舟息行役，霽景近江村。並起別離恨，似聞歌吹喧。",
      "高林月初上，遠水霧猶昏。王粲平生感，登臨幾斷魂。"
    ]
  },
  {
    "volume": 582,
    "sequence": 5,
    "title": "贈僧雲棲",
    "author": "溫庭筠",
    "content": [
      "麈尾與筇杖，幾年離石壇。梵餘林雪厚，棋罷岳鐘殘。",
      "開卷喜先悟，漱瓶知早寒。衡陽寺前雁，今日到長安。"
    ]
  },
  {
    "volume": 582,
    "sequence": 6,
    "title": "雪夜與友生同宿曉寄近鄰",
    "author": "溫庭筠",
    "content": [
      "閉門群動息，積雪透疏林。有客寒方覺，無聲曉已深。",
      "正繁聞近雁，並落起棲禽。寂寞寒塘路，憐君獨阻尋。"
    ]
  },
  {
    "volume": 582,
    "sequence": 7,
    "title": "題造微禪師院",
    "author": "溫庭筠",
    "content": [
      "夜香聞偈後，岑寂掩雙扉。照竹燈和雪，看松月到衣。",
      "草堂疏磬斷，江寺故人稀。唯憶湘南雨，春風獨鳥歸。"
    ]
  },
  {
    "volume": 582,
    "sequence": 8,
    "title": "正見寺曉別生公",
    "author": "溫庭筠",
    "content": [
      "清曉盥秋水，高窗留夕陰。初陽到古寺，宿鳥起寒林。",
      "香火有良願，宦名非素心。靈山緣未絕，他日重來尋。"
    ]
  },
  {
    "volume": 582,
    "sequence": 9,
    "title": "旅次盱眙縣",
    "author": "溫庭筠",
    "content": [
      "離離麥擢芒，楚客意偏傷。波上旅愁起，天邊歸路長。",
      "孤橈投楚驛，殘月在淮檣。外杜三千里，誰人數雁行。"
    ]
  },
  {
    "volume": 582,
    "sequence": 10,
    "title": "鄠郊別墅寄所知",
    "author": "溫庭筠",
    "content": [
      "持頤望平綠，萬景集所思。南塘遇新雨，百草生容姿。",
      "幽鳥不相識，美人如何期。徒然委搖盪，惆悵春風時。"
    ]
  },
  {
    "volume": 582,
    "sequence": 11,
    "title": "京兆公池上作",
    "author": "溫庭筠",
    "content": [
      "稻香山色疊，平野接荒陂。蓮折舟行遠，萍多釣下遲。",
      "壞堤泉落處，涼簟雨來時。京口兵堪用，何因入夢思。"
    ]
  },
  {
    "volume": 582,
    "sequence": 12,
    "title": "盧氏池上遇雨贈同游者",
    "author": "溫庭筠",
    "content": [
      "簟翻涼氣集，溪上潤殘棋。萍皺風來後，荷喧雨到時。",
      "寂寥閑望久，飄灑獨歸遲。無限松江恨，煩君解釣絲。"
    ]
  },
  {
    "volume": 582,
    "sequence": 13,
    "title": "題薛昌之所居",
    "author": "溫庭筠",
    "content": [
      "所得乃清曠，寂寥常掩關。獨來春尚在，相得暮方還。",
      "花白風露晚，柳青街陌閑。翠微應有雪，窗外見南山。"
    ]
  },
  {
    "volume": 582,
    "sequence": 14,
    "title": "東歸有懷",
    "author": "溫庭筠",
    "content": [
      "晴川通野陂，此地昔傷離。一去跡常在，獨來心自知。",
      "鷺眠茭葉折，魚靜蓼花垂。無限高秋淚，扁舟極路岐。"
    ]
  },
  {
    "volume": 582,
    "sequence": 15,
    "title": "休浣日西掖謁所知",
    "author": "溫庭筠",
    "content": [
      "赤墀高閣自從容，玉女窗扉報曙鐘。日麗九門青鎖闥，雨晴雙闕翠微峰。毫端蕙露滋仙草，琴上熏風入禁松。",
      "荀令鳳池春婉娩，好將餘潤變魚龍。"
    ]
  },
  {
    "volume": 582,
    "sequence": 16,
    "title": "博山",
    "author": "溫庭筠",
    "content": [
      "博山香重欲成雲，錦段機絲妒鄂君。粉蝶團飛花轉影，彩鴛雙泳水生紋。青樓二月春將半，碧瓦千家日未曛。",
      "見說楊朱無限淚，豈能空為路岐分。"
    ]
  },
  {
    "volume": 582,
    "sequence": 17,
    "title": "送盧處士游吳越",
    "author": "溫庭筠",
    "content": [
      "羨君東去見殘梅，唯有王孫獨未回。吳苑夕陽明古堞，越宮春草上高臺。波生野水雁初下，風滿驛樓潮欲來。",
      "試逐漁舟看雪浪，幾多江燕荇花開。"
    ]
  },
  {
    "volume": 582,
    "sequence": 18,
    "title": "過新豐",
    "author": "溫庭筠",
    "content": [
      "一劍乘時帝業成，沛中鄉里到咸京。寰區已作皇居貴，風月猶含白社情。泗水舊亭春草遍，千門遺瓦古苔生。",
      "至今留得離家恨，雞犬相聞落照明。"
    ]
  },
  {
    "volume": 582,
    "sequence": 19,
    "title": "過潼關",
    "author": "溫庭筠",
    "content": [
      "地形盤屈帶河流，景氣澄明是勝遊。十裏曉雞關樹暗，一行寒雁隴雲愁。片時無事溪泉好，盡日凝眸嶽色秋。",
      "麈尾角巾應曠望，更嗟芳靄隔秦樓。"
    ]
  },
  {
    "volume": 582,
    "sequence": 20,
    "title": "題西平王舊賜屏風",
    "author": "溫庭筠",
    "content": [
      "曾向金扉玉砌來，百花鮮濕隔塵埃。披香殿下櫻桃熟，結綺樓前芍藥開。朱鷺已隨新鹵簿，黃鸝猶濕舊池台。",
      "世間剛有東流水，一送恩波更不回。"
    ]
  },
  {
    "volume": 582,
    "sequence": 21,
    "title": "河中陪帥遊亭",
    "author": "溫庭筠",
    "content": [
      "倚闌愁立獨徘徊，欲賦慚非宋玉才。滿座山光搖劍戟，繞城波色動樓臺。鳥飛天外斜陽盡，人過橋心倒影來。",
      "添得五湖多少恨，柳花飄蕩似寒梅。"
    ]
  },
  {
    "volume": 582,
    "sequence": 22,
    "title": "和趙嘏題岳寺",
    "author": "溫庭筠",
    "content": [
      "疏鐘細響亂鳴泉，客省高臨似水天。嵐翠暗來空覺潤，澗茶餘爽不成眠。越僧寒立孤燈外，嶽月秋當萬木前。",
      "張邴宦情何太薄，遠公窗外有池蓮。"
    ]
  },
  {
    "volume": 582,
    "sequence": 23,
    "title": "蘇武廟",
    "author": "溫庭筠",
    "content": [
      "蘇武魂銷漢使前，古祠高樹兩茫然。雲邊雁斷胡天月，隴上羊歸塞草煙。回日樓臺非甲帳，去時冠劍是丁年。",
      "茂陵不見封侯印，空向秋波哭逝川。"
    ]
  },
  {
    "volume": 582,
    "sequence": 24,
    "title": "送客偶作",
    "author": "溫庭筠",
    "content": [
      "石路荒涼接野蒿，西風吹馬利如刀。小橋連驛楊柳晚，廢寺入門禾黍高。雞犬夕陽喧縣市，鳧鷖秋水曝城壕。",
      "故山有夢不歸去，官樹陌塵何太勞。"
    ]
  },
  {
    "volume": 582,
    "sequence": 25,
    "title": "寒食前有懷",
    "author": "溫庭筠",
    "content": [
      "萬物鮮華雨乍晴，春寒寂曆近清明。殘芳荏苒雙飛蝶，曉睡朦朧百囀鶯。舊侶不歸成獨酌，故園雖在有誰耕。",
      "悠然更起嚴灘恨，一宿東風蕙草生。"
    ]
  },
  {
    "volume": 582,
    "sequence": 26,
    "title": "宿雲際寺",
    "author": "溫庭筠",
    "content": [
      "白蓋微雲一徑深，東峰弟子遠相尋。蒼苔路熟僧歸寺，紅葉聲幹鹿在林。高閣清香生靜境，夜堂疏磬發禪心。",
      "自從紫桂岩前別，不見南能直至今。"
    ]
  },
  {
    "volume": 582,
    "sequence": 27,
    "title": "寄岳州李外郎遠",
    "author": "溫庭筠",
    "content": [
      "含蘋不語坐持頤，天遠樓高宋玉悲。湖上殘棋人散後，岳陽微雨鳥來遲。早梅猶得回歌扇，春水還應理釣絲。",
      "獨有袁宏正憔悴，一樽惆悵落花時。"
    ]
  },
  {
    "volume": 582,
    "sequence": 28,
    "title": "游南塘寄知者",
    "author": "溫庭筠",
    "content": [
      "白鳥梳翎立岸莎，藻花菱刺泛微波。煙光似帶侵垂柳，露點如珠落卷荷。楚水曉涼催客早，杜陵秋思傍蟬多。",
      "鎦公不信歸心切，聽取江樓一曲歌。"
    ]
  },
  {
    "volume": 582,
    "sequence": 29,
    "title": "寄盧生",
    "author": "溫庭筠",
    "content": [
      "遺業荒涼近故都，門前堤路枕平湖。綠楊陰裏千家月，紅藕香中萬點珠。此地別來雙鬢改，幾時歸去片帆孤。",
      "他年猶擬金貂換，寄語黃公舊酒壚。"
    ]
  },
  {
    "volume": 582,
    "sequence": 30,
    "title": "春日訪李十四處士",
    "author": "溫庭筠",
    "content": [
      "花深橋轉水潺潺，甪裏先生自閉關。看竹已知行處好，望雲空得暫時閑。誰言有策堪經世，自是無錢可買山。",
      "一局殘棋千點雨，綠萍池上暮方還。"
    ]
  },
  {
    "volume": 582,
    "sequence": 31,
    "title": "宿松門寺",
    "author": "溫庭筠",
    "content": [
      "白石青崖世界分，捲簾孤坐對氛氳。林間禪室春深雪，潭上龍堂夜半雲。落月蒼涼登閣在，曉鐘搖盪隔江聞。",
      "西山舊是經行地，願漱寒瓶逐領軍。"
    ]
  },
  {
    "volume": 582,
    "sequence": 32,
    "title": "詠寒宵",
    "author": "溫庭筠",
    "content": [
      "寒宵何耿耿，良宴有餘姿。寶靺徘徊處，熏爐悵望時。",
      "曲瓊垂翡翠，斜月到罘罳。委墜金釭燼，闌珊玉局棋。",
      "話窮猶注睇，歌罷尚持頤。晻暖遙相屬，氛氳積所思。",
      "秦蛾卷衣晚，胡雁度雲遲。上郡歸來夢，那知錦字詩。"
    ]
  },
  {
    "volume": 582,
    "sequence": 33,
    "title": "寄渚宮遺民弘裏生",
    "author": "溫庭筠",
    "content": [
      "柳弱湖堤曲，籬疏水巷深。酒闌初促席，歌罷欲分襟。",
      "波月欺華燭，汀雲潤故琴。鏡清花並蒂，床冷簟連心。",
      "荷疊平橋暗，萍稀敗舫沉。城頭五通鼓，窗外萬家砧。",
      "異縣魚投浪，當年鳥共林。八行香未滅，千里夢難尋。",
      "未肯睽良願，空期嗣好音。他時因詠作，猶得比南金。"
    ]
  },
  {
    "volume": 582,
    "sequence": 34,
    "title": "春盡與友人入裴氏林探漁竿",
    "author": "溫庭筠",
    "content": [
      "一徑互紆直，茅棘亦已繁。晴陽入荒竹，曖曖和春園。",
      "倚杖息慚倦，徘徊戀微暄。曆尋嬋娟節，剪破蒼筤根。",
      "地閉修莖孤，林振餘籜翻。適心在所好，非必尋湘沅。"
    ]
  },
  {
    "volume": 582,
    "sequence": 35,
    "title": "春日",
    "author": "溫庭筠",
    "content": [
      "問君何所思，迢遞豔陽時。門靜人歸晚，牆高蝶過遲。",
      "一雙青瑣燕，千萬綠楊絲。屏上吳山遠，樓中朔管悲。",
      "寶書無寄處，香轂有來期。草色將林彩，相添入黛眉。"
    ]
  },
  {
    "volume": 582,
    "sequence": 36,
    "title": "洛陽",
    "author": "溫庭筠",
    "content": [
      "鞏樹先春雪滿枝，上陽宮柳囀黃鸝。",
      "桓譚未便忘西笑，豈為長安有鳳池。"
    ]
  },
  {
    "volume": 582,
    "sequence": 37,
    "title": "題賀知章故居疊韻作",
    "author": "溫庭筠",
    "content": [
      "廢砌翳薜荔，枯湖無菰蒲。老媼飽槁草，愚儒輸逋租。"
    ]
  },
  {
    "volume": 582,
    "sequence": 38,
    "title": "雨中與李先生期垂釣先後相失，因作疊韻",
    "author": "溫庭筠",
    "content": [
      "隔石覓屐跡，西溪迷雞啼。小鳥擾曉沼，犁泥齊低畦。"
    ]
  }
]