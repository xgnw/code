[
  {
    "volume": 350,
    "sequence": 1,
    "title": "奉平淮夷雅表：皇武命丞相度董師集大功也",
    "author": "柳宗元",
    "content": [
      "皇耆其武，于溵於淮。既巾乃車，環蔡具來。",
      "狡眾昏嚚，甚毒於酲。狂奔叫呶，以幹大刑。",
      "皇咨於度，惟汝一德。曠誅四紀，其徯汝克。",
      "錫汝斧鉞，其往視師。師是蔡人，以宥以厘。",
      "度拜稽首，廟於元龜。既祃既類，於社是宜。",
      "金節煌煌，錫質雕戈。犀甲熊旗，威命是荷。",
      "度拜稽首，出次於東。天子餞之，罍斝是崇。",
      "鼎臑俎胾，五獻百籩。凡百卿士，班以周旋。",
      "既涉於滻，乃翼乃前。孰圖厥猶，其佐多賢。",
      "宛宛周道，于山於川。遠揚邇昭，陟降連連。",
      "我旆我旗，于道於陌。訓于群帥，拳勇來格。",
      "公曰徐之，無恃額額。式和爾容，惟義之宅。",
      "進次於郾，彼昏卒狂。裒凶鞠頑，鋒蝟斧螗，赤子匍匐，厥父是亢。怒其萌芽，以悖太陽。",
      "王旅渾渾，是佚是怙。既獲敵師，若饑得餔。",
      "蔡凶伊窘，悉起來聚。左搗其虛，靡愆厥慮。",
      "載辟載袚，丞相是臨。弛其武刑，諭我德心。",
      "其危既安，有長如林。曾是讙譊，化為謳吟。",
      "皇曰來歸，汝複相予。爵之成國，胙以夏區。",
      "度拜稽首，天子聖神。度拜稽首，皇佑下人。",
      "淮夷既平，震是朔南。宜廟宜郊，以告德音。",
      "歸牛休馬，豐稼於野。我武惟皇，永保無疆。"
    ]
  },
  {
    "volume": 350,
    "sequence": 2,
    "title": "奉平淮夷雅表：方城命愬守也卒入蔡得其大醜以平淮右",
    "author": "柳宗元",
    "content": [
      "方城臨臨，王卒峙之。匪徼匪競，皇有正命。",
      "皇命於愬，往舒餘仁。踣彼艱頑，柔惠是馴。",
      "愬拜即命，於皇之訓。既礪既攻，以後厥刃。",
      "王師嶷嶷，熊羆是式。銜勇韜力，日思予殛。",
      "寇昏以狂，敢蹈愬疆。士獲厥心，大袒高驤。",
      "長戟酋矛，粲其綏章。右翦左屠，聿禽其良。",
      "其良既宥，告以父母。恩柔于肌，卒貢爾有。",
      "維彼攸恃，乃偵乃誘。維彼攸宅，乃發乃守。",
      "其恃爰獲，我功我多。陰諜厥圖，以究爾訛。",
      "雨雪洋洋，大風來加，於燠其寒，於邇其遐。",
      "汝陰之茫，懸瓠之峨。是震是拔，大殲厥家。",
      "狡虜既縻，輸于國都。示之市人，即社行誅。",
      "乃諭乃止，蔡有厚喜。完其室家，仰父俯子。",
      "汝水沄沄，既清而彌。蔡人行歌，我步逶遲。",
      "蔡人歌矣，蔡風和矣。孰纇蔡初，胡甈爾居。",
      "式慕以康，為願有餘。是究是咨，皇德既舒。",
      "皇曰咨愬，裕乃父功。昔我文祖，惟西平是庸。",
      "內誨於家，外刑於邦。孰是蔡人，而不率從。",
      "蔡人率止，惟西平有子。西平有子，惟我有臣。",
      "疇允大邦，俾惠我人。于廟告功，以顧萬方。"
    ]
  },
  {
    "volume": 350,
    "sequence": 3,
    "title": "唐鐃歌鼓吹曲十二篇：隋亂既極唐師起晉陽平姦豪為生人義主以仁興武為晉陽武第一",
    "author": "柳宗元",
    "content": [
      "晉陽武，奮義威。煬之渝，德焉歸。氓畢屠，綏者誰。",
      "皇烈烈，專天機。號以仁，揚其旗。日之升，九土晞。",
      "斥田坼，流洪輝。有其二，翼餘隋。斫梟鷔，連熊螭。",
      "枯以肉，勍者羸。後土蕩，玄穹彌。合之育，莽然施。",
      "惟德輔，慶無期。"
    ]
  },
  {
    "volume": 350,
    "sequence": 4,
    "title": "唐鐃歌鼓吹曲十二篇：唐既受命李密自敗來歸以開黎陽斥東土為獸之窮第二",
    "author": "柳宗元",
    "content": [
      "獸之窮，奔大麓。天厚黃德，狙獷服。甲之櫜，弓弭矢箙。",
      "皇旅靖，敵逾蹙。自亡其徒，匪予戮。屈rH猛，虔栗栗。",
      "縻以尺組，啖以秩。黎之陽，土茫茫。富兵戎，盈倉箱。",
      "乏者德，莫能享。驅豺兕，授我疆。"
    ]
  },
  {
    "volume": 350,
    "sequence": 5,
    "title": "唐鐃歌鼓吹曲十二篇：太宗師討王充竇建德助逆師奮擊武牢下擒之遂降充為戰武牢第三",
    "author": "柳宗元",
    "content": [
      "戰武牢，動河朔。逆之助，圖掎角。怒鷇麛，抗喬嶽。",
      "翹萌牙，傲霜雹。王謀內定，申掌握。鋪施芟夷，二主縛。",
      "憚華戎，廓封略。命之vG，卑以斫。歸有德，唯先覺。"
    ]
  },
  {
    "volume": 350,
    "sequence": 6,
    "title": "唐鐃歌鼓吹曲十二篇：薛舉據涇以死子仁杲尤勇以暴師平之為涇水黃第四",
    "author": "柳宗元",
    "content": [
      "涇水黃，隴野茫。負太白，騰天狼。有鳥鷙立，羽翼張。",
      "鉤喙決前，鉅趯傍。怒飛饑嘯，翾不可當。老雄死，子複良。巢岐飲渭，肆翱翔。頓地紘，提天綱。",
      "列缺掉幟，招搖耀鋩。鬼神來助，夢嘉祥。腦塗原野，魄飛揚。星辰複，恢一方。"
    ]
  },
  {
    "volume": 350,
    "sequence": 7,
    "title": "唐鐃歌鼓吹曲十二篇：輔氏憑江淮竟東海命將平之為奔鯨沛第五",
    "author": "柳宗元",
    "content": [
      "奔鯨沛，蕩海垠。吐霓翳日，腥浮雲。帝怒下顧，哀墊昏。授以神柄，推元臣。手援天矛，截修鱗。",
      "披攘蒙霿，開海門。地平水靜，浮天根。羲和顯耀，乘清氛。赫炎溥暢，融大鈞。"
    ]
  },
  {
    "volume": 350,
    "sequence": 8,
    "title": "唐鐃歌鼓吹曲十二篇：梁之餘保荊衡巴巫窮南越良將取之不以師為苞蘗第六",
    "author": "柳宗元",
    "content": [
      "苞枿ba矣，惟恨之蟠。彌巴蔽荊，負南極以安。",
      "曰我舊梁氏，緝綏艱難。江漢之阻，都邑固以完。聖人作，神武用。有臣勇智，奮不以眾。投跡死地，謀猷縱。",
      "化敵為家，慮則中。浩浩海裔，不威而同。系縲降王。",
      "定厥功。澶漫萬里，宣唐風。蠻夷九譯，咸來從。",
      "凱旋金奏，象形容。震赫萬國，罔不龔。"
    ]
  },
  {
    "volume": 350,
    "sequence": 9,
    "title": "唐鐃歌鼓吹曲十二篇：李軌保河右師臨之不克變或執以降為河右平第七",
    "author": "柳宗元",
    "content": [
      "河右澶漫，頑為之魁。王師如雷震，昆侖以頹。",
      "上聾下聰，驁不可回。助仇抗有德，惟人之災。",
      "乃潰乃奮，執縛歸厥命。萬室蒙其仁，一夫則病。",
      "濡以鴻澤，皇之聖。威畏德懷，功以定。順之於理，物咸遂厥性。"
    ]
  },
  {
    "volume": 350,
    "sequence": 10,
    "title": "唐鐃歌鼓吹曲十二篇：突厥之大古夷狄莫疆焉師大破之降其國告于廟為鐵山碎第八",
    "author": "柳宗元",
    "content": [
      "鐵山碎，大漠舒。二虜勁，連穹廬。背北海，專坤隅。",
      "歲來侵邊。或傅於都。天子命元帥，奮其雄圖。破定襄，降魁渠。窮竟窟宅，斥餘吾。百蠻破膽，邊氓蘇。",
      "威武輝耀，明鬼區。利澤彌萬祀，功不可逾。官臣拜手，惟帝之謨。"
    ]
  },
  {
    "volume": 350,
    "sequence": 11,
    "title": "唐鐃歌鼓吹曲十二篇：劉武周敗裴寂咸有晉地太宗滅之為靖本邦第九",
    "author": "柳宗元",
    "content": [
      "本邦伊晉，惟時不靖。根柢之搖，枯葉攸病。守臣不任，勩於神聖。惟越之興，翦焉則定。洪惟我理，式和以敬。",
      "群頑既夷，庶績咸正。皇謨載大，惟人之慶。"
    ]
  },
  {
    "volume": 350,
    "sequence": 12,
    "title": "唐鐃歌鼓吹曲十二篇：李靖滅吐谷渾西海上為吐谷渾第十",
    "author": "柳宗元",
    "content": [
      "吐谷渾盛強，背西海以誇。歲侵擾我疆，退匿險且遐。",
      "帝謂神武師，往征靖皇家。烈烈旆其旗，熊虎雜龍蛇。",
      "王旅千萬人，銜枚默無嘩。束刃逾山徼，張翼縱漠沙。",
      "一舉刈膻腥，屍骸積如麻。除惡務本根，況敢遺萌芽。",
      "洋洋西海水，威命窮天涯。系虜來王都，犒樂窮休嘉。",
      "登高望還師，竟野如春華。行者靡不歸，親戚讙要遮。",
      "凱旋獻清廟，萬國思無邪。"
    ]
  },
  {
    "volume": 350,
    "sequence": 13,
    "title": "唐鐃歌鼓吹曲十二篇：李靖滅高昌為高昌第十一",
    "author": "柳宗元",
    "content": [
      "麹氏雄西北，別絕臣外區。既恃遠且險，縱傲不我虞。",
      "烈烈王者師，熊螭以為徒。龍旗翻海浪，馹騎馳坤隅。",
      "賁育搏嬰兒，一掃不復餘。平沙際天極，但見黃雲驅。",
      "臣靖執長纓，智勇伏囚拘。文皇南面坐，夷狄千群趨。",
      "咸稱天子神，往古不得俱。獻號天可汗，以覆我國都。",
      "兵戎不交害，各保性與軀。"
    ]
  },
  {
    "volume": 350,
    "sequence": 14,
    "title": "唐鐃歌鼓吹曲十二篇：既克東蠻群臣請圖蠻夷狀如周書王會為東蠻第十二",
    "author": "柳宗元",
    "content": [
      "東蠻有謝氏，冠帶理海中。自言我異世，雖聖莫能通。",
      "王卒如飛翰，鵬鶱駭群龍。轟然自天墜，乃信神武功。",
      "系虜君臣人，累累來自東。無思不服從，唐業如山崇。",
      "百辟拜稽首，咸願圖形容。如周王會書，永永傳無窮。",
      "睢盱萬狀乖，咿嗢九譯重。廣輪撫四海，浩浩知皇風。",
      "歌詩鐃鼓閑，以壯我元戎。"
    ]
  },
  {
    "volume": 350,
    "sequence": 15,
    "title": "貞符",
    "author": "柳宗元",
    "content": [
      "于穆敬德，黎人皇之。惟貞厥符，浩浩將之。仁函於膚，刃莫畢屠。澤熯於爨，pP炎以浣。殄厥凶德，乃驅乃夷。",
      "懿其休風，是喣是吹。父子熙熙，相寧以嬉。賦徹而藏，厚我糗粻。刑輕以清，我肌靡傷。貽我子孫，百代是康。",
      "十聖嗣於理，仁後之子。子思孝父，易患於己。拱之戴之，神具爾宜。載揚於雅，承天之嘏。天之誠神，宜鑒於仁。",
      "神之曷依，宜仁之歸。濮沿于北，祝栗于南。幅員西東，祗一乃心。祝唐之紀，後天罔墜。祝皇之壽，與地咸久。",
      "曷徒祝之，心誠篤之。神協人同，道以告之。俾彌憶萬年，不震不危。我代之延，永永毗之。仁增以崇，曷不爾思。",
      "有號於天，僉曰嗚呼。咨爾皇靈，無替厥符。"
    ]
  },
  {
    "volume": 350,
    "sequence": 16,
    "title": "視民詩",
    "author": "柳宗元",
    "content": [
      "帝視民情，匪幽匪明。慘或在腹，已如色聲。亦無動威，亦無止力。弗動弗止，惟民之極。帝懷民視，乃降明德，乃生明翼。明翼者何？乃房乃杜。惟房與杜，實為民路。",
      "乃定天子，乃開萬國。萬國既分，乃釋蠹民，乃學與仕，乃播與食，乃器與用，乃貨與通。有作有遷，無遷無作。",
      "士實蕩蕩，農實董董，工實濛濛，賈實融融。左右惟一，出入惟同。攝儀以引，以遵以肆。其風既流，品物載休。",
      "品物載休，惟天子守，乃二公之久。惟天子明，乃二公之成。惟百辟正，乃二公之令。惟百辟穀，乃二公之祿。二公行矣，弗敢憂縱。是獲憂共，二公居矣。弗敢泰止，是獲泰已。既柔一德，四夷是則。",
      "四夷是則，永懷不忒。"
    ]
  }
]