[
  {
    "volume": 515,
    "sequence": 1,
    "title": "省試晦日與同志昆明池泛舟",
    "author": "朱慶餘",
    "content": [
      "故人同泛處，遠色望中明。靜見沙痕露，微思月魄生。",
      "周回餘雪在，浩渺暮雲平。戲鳥隨蘭棹，空波蕩石鯨。",
      "劫灰難問理，島樹偶知名。自省曾追賞，無如此日情。"
    ]
  },
  {
    "volume": 515,
    "sequence": 2,
    "title": "送崔拾遺赴闕",
    "author": "朱慶餘",
    "content": [
      "清貌淩寒玉，朝來拜拾遺。行承天子詔，去感主人知。",
      "劍佩分班日，風霜獨立時。名高住不得，非與九霄期。"
    ]
  },
  {
    "volume": 515,
    "sequence": 3,
    "title": "酬李處士見贈",
    "author": "朱慶餘",
    "content": [
      "幹上非無援，才多卻累身。雲霄未得路，江海作閒人。",
      "久別唯謀道，相逢不話貧。行藏一如此，可便老風塵。"
    ]
  },
  {
    "volume": 515,
    "sequence": 4,
    "title": "送僧游溫州",
    "author": "朱慶餘",
    "content": [
      "夏滿隨所適，江湖非系緣。卷經離嶠寺，隔葦上秋船。",
      "水落無風夜，猿啼欲雨天。石門期獨往，謝守有遺篇。"
    ]
  },
  {
    "volume": 515,
    "sequence": 5,
    "title": "夢謝亭",
    "author": "朱慶餘",
    "content": [
      "夢後何人見，孤亭似舊時。褰開誠得地，冥感竟因詩。",
      "不往過應少，悲來下獨遲。顧慚非謝客，靈貺杳難追。"
    ]
  },
  {
    "volume": 515,
    "sequence": 6,
    "title": "河亭",
    "author": "朱慶餘",
    "content": [
      "孤亭臨絕岸，猿鳥識幽蹊。花落曾誰到，詩成獨未題。",
      "潮痕經雨在，石筍與杉齊。謝守便登陟，秋來屐齒低。"
    ]
  },
  {
    "volume": 515,
    "sequence": 7,
    "title": "送吳秀才之山西",
    "author": "朱慶餘",
    "content": [
      "澤潞西邊路，蘭橈北去人。出門誰恨別，投分不緣貧。",
      "杯酒從年少，知音在日新。東湖發詩意，夏卉竟如春。"
    ]
  },
  {
    "volume": 515,
    "sequence": 8,
    "title": "和處州嚴郎中游南溪",
    "author": "朱慶餘",
    "content": [
      "四望非人境，從前洞穴深。潭清蒲遠岸，嵐積樹無陰。",
      "看草初移屐，捫蘿忽並簪。世嫌山水僻，誰伴謝公吟。"
    ]
  },
  {
    "volume": 515,
    "sequence": 9,
    "title": "秋宵宴別盧侍禦",
    "author": "朱慶餘",
    "content": [
      "風亭弦管絕，玉漏一聲新。綠茗香醒酒，寒燈靜照人。",
      "清班無意戀，素業本來貧。明發青山道，誰逢去馬塵。"
    ]
  },
  {
    "volume": 515,
    "sequence": 10,
    "title": "酬於欣校書見貽",
    "author": "朱慶餘",
    "content": [
      "能□得從軍，清嬴□□□。綺羅徒滿目，山水不離心。",
      "暫別愁花老，相思倚竹陰。家貧無以養，未可話抽簪。"
    ]
  },
  {
    "volume": 515,
    "sequence": 11,
    "title": "送石協律歸吳興別業",
    "author": "朱慶餘",
    "content": [
      "識來無定居，此去複何如。一與耕者遇，轉將朝客疏。",
      "資身唯藥草，教子但詩書。曾許黃庭本，斯言豈合虛。"
    ]
  },
  {
    "volume": 515,
    "sequence": 12,
    "title": "同盧校書遊新興寺",
    "author": "朱慶餘",
    "content": [
      "山深雲景別，有寺亦堪過。才子將迎遠，林僧氣性和。",
      "潭清蒲影定，松老鶴聲多。豈不思公府，其如野興何。"
    ]
  },
  {
    "volume": 515,
    "sequence": 13,
    "title": "送馬秀才",
    "author": "朱慶餘",
    "content": [
      "清貌不識睡，見來嘗苦吟。風塵歸省日，江海寄家心。",
      "與鶴期前島，隨僧過遠林。相于竟何事，無語與知音。"
    ]
  },
  {
    "volume": 515,
    "sequence": 14,
    "title": "贈律師院",
    "author": "朱慶餘",
    "content": [
      "粉壁通蓮徑，扁舟到不迷。葦聲過枕上，湖色滿窗西。",
      "但見修行苦，誰論夏臘低。閑看種來樹，已覺與身齊。"
    ]
  },
  {
    "volume": 515,
    "sequence": 15,
    "title": "送僧往台岳",
    "author": "朱慶餘",
    "content": [
      "五城初罷講，海上憶閑行。觸雪麻衣靜，登山竹錫輕。",
      "天寒嶽寺出，日晚島泉清。坐與幽期遇，何人識此情。"
    ]
  },
  {
    "volume": 515,
    "sequence": 16,
    "title": "送惠雅上人西游",
    "author": "朱慶餘",
    "content": [
      "五湖僧獨往，此去與誰期。興遠常憐鶴，禪餘肯廢詩。",
      "望雲回寺晚，為講到城遲。還想安居日，應當後夏時。"
    ]
  },
  {
    "volume": 515,
    "sequence": 17,
    "title": "將之上京留別淮南書記李侍禦",
    "author": "朱慶餘",
    "content": [
      "半似無名位，門當靜處開。人心皆向德，物色不供才。",
      "酒興春邊過，軍謀意外來。取名榮相府，卻慮詔書催。"
    ]
  },
  {
    "volume": 515,
    "sequence": 18,
    "title": "送祝秀才歸衢州",
    "author": "朱慶餘",
    "content": [
      "舊隱縠溪上，憶歸年已深。學徒花下別，鄉路雪邊尋。",
      "騎吏陪春賞，江僧伴晚吟。高科如在意，當自惜光陰。"
    ]
  },
  {
    "volume": 515,
    "sequence": 19,
    "title": "過孟浩然舊居",
    "author": "朱慶餘",
    "content": [
      "命合終山水，才非不稱時。塚邊空有樹，身後獨無兒。",
      "散盡詩篇本，長存道德碑。平生誰見重，應只是王維。"
    ]
  },
  {
    "volume": 515,
    "sequence": 20,
    "title": "送虛上人游天臺",
    "author": "朱慶餘",
    "content": [
      "青冥通去路，誰見獨隨緣。此地春前別，何山夜後禪。",
      "石橋隱深樹，朱闕見晴天。好是修行處，師當住幾年。"
    ]
  },
  {
    "volume": 515,
    "sequence": 21,
    "title": "孔尚書致仕因而有寄贈",
    "author": "朱慶餘",
    "content": [
      "高人心易足，三表乞身閑。與世長疏索，唯僧得往還。",
      "直聲留闕下，生事在林間。時複逢清景，乘車看遠山。"
    ]
  },
  {
    "volume": 515,
    "sequence": 22,
    "title": "和處州韋使君新開南溪",
    "author": "朱慶餘",
    "content": [
      "地裏光圖讖，樵人共說深。悠然想高躅，坐使變荒岑。",
      "疏鑿因殊舊，亭台亦自今。靜容猿暫下，閑與鶴同尋。",
      "轉旆馴禽起，褰帷瀑溜侵。石稀潭見底，嵐暗樹無陰。",
      "躋險難通屐，攀棲稱抱琴。雲風開物意，潭水識人心。",
      "攜榼巡花遍，移舟惜景沈。世嫌山水僻，誰伴謝公吟。"
    ]
  },
  {
    "volume": 515,
    "sequence": 23,
    "title": "送羅先輩書記歸後卻還閩中留別",
    "author": "朱慶餘",
    "content": [
      "同是越人從小別，忽歸鄉里見皆驚。湖邊訪舊知誰在，幕下留歡但覺榮。望嶺又生紅槿思，登車豈倦白雲程。",
      "況當季父承恩日，廉問南州政已成。"
    ]
  },
  {
    "volume": 515,
    "sequence": 24,
    "title": "送浙東陸中丞",
    "author": "朱慶餘",
    "content": [
      "坐將文教鎮藩維，花滿東南聖主知。公務肯容私暫入，豐年長與德相隨。無賢不是朱門客，有子皆如玉樹枝。",
      "自愛此身居樂土，詠歌林下日忘疲。"
    ]
  },
  {
    "volume": 515,
    "sequence": 25,
    "title": "送元處士游天臺",
    "author": "朱慶餘",
    "content": [
      "青冥路口絕人行，獨與僧期上赤城。樹列煙嵐春更好，溪藏冰雪夜偏明。空山雉雊禾苗短，野館風來竹氣清。",
      "若過石橋看瀑布，不妨高處便題名。"
    ]
  },
  {
    "volume": 515,
    "sequence": 26,
    "title": "吳興新堤",
    "author": "朱慶餘",
    "content": [
      "春堤一望思無涯，樹勢還同水勢斜。深映菰蒲三十裏，晴分功利幾千家。謀成既不勞人力，境遠偏宜隔浪花。",
      "若與青山長作固，汀洲肯恨柳絲遮。"
    ]
  },
  {
    "volume": 515,
    "sequence": 27,
    "title": "酬蕭員外見寄",
    "author": "朱慶餘",
    "content": [
      "麥風吹雨正徘徊，忽報書從郡閣來。道薄謬應宗伯選，詩成徒費謝公才。九霄示路空知感，十上驚魂尚未回。",
      "勝寄幸容溪館宿，龍鍾慚見妓筵開。倘期霽後陪新興，一滴還須當一杯。"
    ]
  },
  {
    "volume": 515,
    "sequence": 28,
    "title": "台州鄭員外郡齋雙鶴",
    "author": "朱慶餘",
    "content": [
      "丹頂分明音響別，況聞來處隔雲濤。情懸碧落飛何晚，立近清池意自高。向夜雙棲驚玉漏，臨軒對舞拂朱袍。",
      "仙郎為爾開籠早，莫慮回翔損羽毛。"
    ]
  },
  {
    "volume": 515,
    "sequence": 29,
    "title": "送竇秀才",
    "author": "朱慶餘",
    "content": [
      "江南才子日紛紛，少有篇章得似君。清話未同山寺宿，離歌已向客亭聞。梅天馬上愁黃鳥，澤國帆前見白雲。",
      "通籍名高年又少，回頭應笑晚從軍。"
    ]
  },
  {
    "volume": 515,
    "sequence": 30,
    "title": "送邵州林使君",
    "author": "朱慶餘",
    "content": [
      "軒車此去也逢時，地近湘南頗入詩。一月計程那是遠，中年出守未為遲。水邊花氣熏章服，嶺上嵐光照畫旗。",
      "想得化行風土變，州人應為立生祠。"
    ]
  },
  {
    "volume": 515,
    "sequence": 31,
    "title": "送饒州張使君",
    "author": "朱慶餘",
    "content": [
      "白頭為郡清秋別，山水南行豈覺賒。楚老只應思入境，吳兒從此去移家。館依高嶺分樟葉，路出重江見葦花。",
      "務退唯當吟詠苦，留心曾不在生涯。"
    ]
  },
  {
    "volume": 515,
    "sequence": 32,
    "title": "題開元寺",
    "author": "朱慶餘",
    "content": [
      "西入山門十里程，粉牆書字甚分明。蕭帝壞陵深虎跡，廣師遺院閉松聲。長廊畫剝僧形影，石壁塵昏客姓名。",
      "何必更將空色遣，眼前人事是浮生。"
    ]
  },
  {
    "volume": 515,
    "sequence": 33,
    "title": "與龐複言攜酒望洞庭",
    "author": "朱慶餘",
    "content": [
      "南湖春色通平遠，貪記詩情忘酒杯。帆自巴陵山下過，雨從神女峽邊來。青蒲映水疏還密，白鳥翻空去複回。",
      "盡日與君同看望，了然勝見畫屏開。"
    ]
  },
  {
    "volume": 515,
    "sequence": 34,
    "title": "送浙東周判官",
    "author": "朱慶餘",
    "content": [
      "久聞從事滄江外，誰謂無官已白頭。來備戎裝嘶數騎，去持丹詔入孤舟。蟬鳴遠驛殘陽樹，鷺起湖田片雨秋。",
      "到日重陪丞相宴，鏡湖新月在城樓。"
    ]
  },
  {
    "volume": 515,
    "sequence": 35,
    "title": "塞下曲",
    "author": "朱慶餘",
    "content": [
      "萬里去長征，連年慣野營。入群來擇馬，拋伴去擒生。",
      "箭撚雕翎闊，弓盤鵲角輕。問看行近遠，西過受降城。"
    ]
  },
  {
    "volume": 515,
    "sequence": 36,
    "title": "送僧",
    "author": "朱慶餘",
    "content": [
      "客行皆有為，師去是閒遊。野望攜金策，禪棲寄石樓。",
      "山深松翠冷，潭靜菊花秋。幾處題青壁，袈裟濺瀑流。"
    ]
  },
  {
    "volume": 515,
    "sequence": 37,
    "title": "望早日",
    "author": "朱慶餘",
    "content": [
      "窗下聞雞後，蒼茫映遠林。才分天地色，便禁虎狼心。",
      "是處程塗遠，何山洞府深。此時堪佇望，萬象豁塵襟。"
    ]
  },
  {
    "volume": 515,
    "sequence": 38,
    "title": "旅中秋月有懷",
    "author": "朱慶餘",
    "content": [
      "久客未還鄉，中秋倍可傷。暮天飛旅雁，故國在衡陽。",
      "島外歸雲迥，林間墜葉黃。數宵千里夢，時見舊書堂。"
    ]
  },
  {
    "volume": 515,
    "sequence": 39,
    "title": "十六夜月",
    "author": "朱慶餘",
    "content": [
      "昨夜忽已過，冰輪始覺虧。孤光猶不定，浮世更堪疑。",
      "影落澄江海，寒生靜路岐。皎然銀漢外，長有眾星隨。"
    ]
  },
  {
    "volume": 515,
    "sequence": 40,
    "title": "行路難",
    "author": "朱慶餘",
    "content": [
      "世事澆浮後，艱難向此生。人心不自足，公道為誰平。",
      "德喪淳風盡，年荒蔓草盈。堪悲山下路，非只客中行。"
    ]
  },
  {
    "volume": 515,
    "sequence": 41,
    "title": "閒居冬末寄友人",
    "author": "朱慶餘",
    "content": [
      "短亭分袂後，倚檻思偏孤。雨雪落殘臘，輪蹄在遠塗。",
      "人情難故舊，草色易凋枯。共有男兒事，何年入帝都。"
    ]
  },
  {
    "volume": 515,
    "sequence": 42,
    "title": "望九疑",
    "author": "朱慶餘",
    "content": [
      "浮生猶役役，未得便尋真。白日如無路，青山豈有人。",
      "煙收遙岫小，雨過晚川新。倚杖何凝望，中宵夢往頻。"
    ]
  },
  {
    "volume": 515,
    "sequence": 43,
    "title": "贈陳逸人",
    "author": "朱慶餘",
    "content": [
      "樂道辭榮祿，安居桂水東。得閒多事外，知足少年中。",
      "藥圃無凡草，松庭有素風。朝昏吟步處，琴酒與誰同。"
    ]
  },
  {
    "volume": 515,
    "sequence": 44,
    "title": "湖中閑夜遣興",
    "author": "朱慶餘",
    "content": [
      "釣艇同琴酒，良宵背水濱。風波不起處，星月盡隨身。",
      "浦迥湘煙捲，林香嶽氣春。誰知此中興，寧羨五湖人。"
    ]
  },
  {
    "volume": 515,
    "sequence": 45,
    "title": "題娥皇廟",
    "author": "朱慶餘",
    "content": [
      "娥皇揮涕處，東望九疑天。往事難重問，孤峰尚慘然。",
      "夜深寒峒響，秋近碧蘿鮮。未省明君意，遺蹤萬古傳。"
    ]
  },
  {
    "volume": 515,
    "sequence": 46,
    "title": "送友人赴舉",
    "author": "朱慶餘",
    "content": [
      "世路□□久，嗟君進取身。十年雖苦志，萬里托何人。",
      "處困非乖道，求名本為親。惟應□□意，先與化龍鱗。"
    ]
  },
  {
    "volume": 515,
    "sequence": 47,
    "title": "中秋月",
    "author": "朱慶餘",
    "content": [
      "自古分功定，唯應缺又盈。一宵當皎潔，四海盡澄清。",
      "靜覺風微起，寒過雪乍傾。孤高稀此遇，吟賞倍牽情。"
    ]
  },
  {
    "volume": 515,
    "sequence": 48,
    "title": "宿山居",
    "author": "朱慶餘",
    "content": [
      "山店燈前客，酬身未有媒。鄉關貧後別，風雨夜深來。",
      "上國求丹桂，衡門長綠苔。堪驚雙鬢雪，不待歲寒催。"
    ]
  },
  {
    "volume": 515,
    "sequence": 49,
    "title": "夏末留別洞庭知己",
    "author": "朱慶餘",
    "content": [
      "清秋時節近，分袂獨淒然。此地折高柳，何門聽暮蟬。",
      "浪搖湖外日，山背楚南天。空感迢迢事，榮歸在幾年。"
    ]
  },
  {
    "volume": 515,
    "sequence": 50,
    "title": "過洞庭",
    "author": "朱慶餘",
    "content": [
      "帆掛狂風起，茫茫既往時。波濤如未息，舟楫亦堪疑。",
      "旅雁投孤島，長天下四維。前程有平處，誰敢與心期。"
    ]
  },
  {
    "volume": 515,
    "sequence": 51,
    "title": "旅中過重陽",
    "author": "朱慶餘",
    "content": [
      "一歲重陽至，羈遊在異鄉。登高思舊友，滿目是窮荒。",
      "草際飛雲片，天涯落雁行。故山籬畔菊，今日為誰黃。"
    ]
  },
  {
    "volume": 515,
    "sequence": 52,
    "title": "送人下第歸",
    "author": "朱慶餘",
    "content": [
      "獨立身難達，新春與志違。異鄉青草長，故國白頭歸。",
      "岸闊湖波溢，程遙楚岫微。高秋期再會，此去莫忘機。"
    ]
  },
  {
    "volume": 515,
    "sequence": 53,
    "title": "敘吟",
    "author": "朱慶餘",
    "content": [
      "雅道辛勤久，潛疑鬢雪侵。未能酬片善，難更免孤吟。",
      "有景皆牽思，無愁不到心。遙天一輪月，幾夜見西沈。"
    ]
  },
  {
    "volume": 515,
    "sequence": 54,
    "title": "塞下感懷",
    "author": "朱慶餘",
    "content": [
      "塞下閑為客，鄉心豈易安。程塗過萬里，身事尚孤寒。",
      "竟日風沙急，臨秋草木殘。何年方致主，時拂劍塵看。"
    ]
  },
  {
    "volume": 515,
    "sequence": 55,
    "title": "宿江館",
    "author": "朱慶餘",
    "content": [
      "江館迢遙處，知音信漸賒。夜深鄉夢覺，窗下月明斜。",
      "起雁看荒草，驚波尚白沙。那堪動鄉思，故國在天涯。"
    ]
  },
  {
    "volume": 515,
    "sequence": 56,
    "title": "早梅",
    "author": "朱慶餘",
    "content": [
      "天然根性異，萬物盡難陪。自古承春早，嚴冬鬥雪開。",
      "豔寒宜雨露，香冷隔塵埃。堪把依松竹，良塗一處栽。"
    ]
  },
  {
    "volume": 515,
    "sequence": 57,
    "title": "夏日訪貞上人院",
    "author": "朱慶餘",
    "content": [
      "炎夏尋靈境，高僧澹蕩中。命棋隈綠竹，盡日有清風。",
      "流水離經閣，閑雲入梵宮。此時袪萬慮，直似出塵籠。"
    ]
  },
  {
    "volume": 515,
    "sequence": 58,
    "title": "春日旅次",
    "author": "朱慶餘",
    "content": [
      "林中鶯又囀，為客恨因循。故里遙千里，青春過數春。",
      "弟兄來漸少，歲月去何頻。早晚榮歸計，中堂會所親。"
    ]
  },
  {
    "volume": 515,
    "sequence": 59,
    "title": "贈至寂禪師",
    "author": "朱慶餘",
    "content": [
      "處世唯據衲，禪門幾歲寒。法空無所染，性悟不多看。",
      "竟日門長掩，相逢草自殘。有時尋道侶，飛錫度峰巒。"
    ]
  },
  {
    "volume": 515,
    "sequence": 60,
    "title": "閒居即事",
    "author": "朱慶餘",
    "content": [
      "深嶂多幽景，閒居野興清。滿庭秋雨過，連夜綠苔生。",
      "石面橫琴坐，松陰采藥行。超然塵事外，不似絆浮名。"
    ]
  },
  {
    "volume": 515,
    "sequence": 61,
    "title": "廢宅花",
    "author": "朱慶餘",
    "content": [
      "數樹荒庭上，芬芳映綠苔。自緣逢暖發，不是為人開。",
      "色豔鶯猶在，香消蝶已回。相從無勝事，誰向此傾杯。"
    ]
  },
  {
    "volume": 515,
    "sequence": 62,
    "title": "寄友人",
    "author": "朱慶餘",
    "content": [
      "當代知音少，相思在此身。一分南北路，長問往來人。",
      "是處應為客，何門許掃塵。憑書正惆悵，蜀魄數聲新。"
    ]
  },
  {
    "volume": 515,
    "sequence": 63,
    "title": "途中感懷",
    "author": "朱慶餘",
    "content": [
      "世上名利牽，途中意慘然。到家能幾日，為客便經年。",
      "跡似萍隨水，情同鶴在田。何當功業遂，歸路下遙天。"
    ]
  },
  {
    "volume": 515,
    "sequence": 64,
    "title": "贈道者",
    "author": "朱慶餘",
    "content": [
      "獨住神仙境，門當瀑布開。地多臨水石，行不惹塵埃。",
      "風起松花散，琴鳴鶴翅回。還歸九天上，時有故人來。"
    ]
  },
  {
    "volume": 515,
    "sequence": 65,
    "title": "長安春日野中",
    "author": "朱慶餘",
    "content": [
      "青春思楚地，閒步出秦城。滿眼是岐路，何年見弟兄。",
      "煙霞裝媚景，霄漢指前程。盡日徘徊處，歸鴻過玉京。"
    ]
  },
  {
    "volume": 515,
    "sequence": 66,
    "title": "長城",
    "author": "朱慶餘",
    "content": [
      "秦帝防胡虜，關心倍可嗟。一人如有德，四海盡為家。",
      "往事乾坤在，荒基草木遮。至今徒者骨，猶自哭風沙。"
    ]
  },
  {
    "volume": 515,
    "sequence": 67,
    "title": "酬李躔侍禦",
    "author": "朱慶餘",
    "content": [
      "此去非關興，君行不當遊。無因兩處馬，共飲一溪流。"
    ]
  },
  {
    "volume": 515,
    "sequence": 68,
    "title": "別李侍禦後亭夜坐卻寄",
    "author": "朱慶餘",
    "content": [
      "已作亭下別，未忘燈下情。吟多欲就枕，更漏轉分明。"
    ]
  },
  {
    "volume": 515,
    "sequence": 69,
    "title": "題錢宇別墅",
    "author": "朱慶餘",
    "content": [
      "林居向晚饒清景，惜去非關戀酒杯。石淨每因杉露滴，地幽漸覺水禽來。藥蔬秋後供僧盡，竹杖吟中望月回。",
      "紅葉閑飄籬落迥，行人遠見草堂開。"
    ]
  },
  {
    "volume": 515,
    "sequence": 70,
    "title": "近試上張籍水部",
    "author": "朱慶餘",
    "content": [
      "洞房昨夜停紅燭，待曉堂前拜舅姑。",
      "妝罷低聲問夫婿，畫眉深淺入時無。"
    ]
  },
  {
    "volume": 515,
    "sequence": 71,
    "title": "留別盧玄休歸荊門",
    "author": "朱慶餘",
    "content": [
      "江邊離別心，言罷各沾襟。以我去帆遠，知君離恨深。",
      "雲開孤鳥出，浪起白鷗沈。更作來年約，陽臺許伴尋。"
    ]
  },
  {
    "volume": 515,
    "sequence": 72,
    "title": "採蓮",
    "author": "朱慶餘",
    "content": [
      "隔煙花草遠濛濛，恨個來時路不同。",
      "正是停橈相遇處，鴛鴦飛去急流中。"
    ]
  },
  {
    "volume": 515,
    "sequence": 73,
    "title": "都門晚望",
    "author": "朱慶餘",
    "content": [
      "綠槐花墮禦溝邊，步出都門雨後天。",
      "日暮野人耕種罷，烽樓原上一條煙。"
    ]
  },
  {
    "volume": 515,
    "sequence": 74,
    "title": "舜井",
    "author": "朱慶餘",
    "content": [
      "碧甃磷磷不記年，青蘿鎖在小山顛。",
      "向來下視千山水，疑是蒼梧萬里天。"
    ]
  },
  {
    "volume": 515,
    "sequence": 75,
    "title": "商州王中丞留吃枳殼",
    "author": "朱慶餘",
    "content": [
      "方物就中名最遠，只應愈疾味偏佳。",
      "若交盡乞人人與，采盡商山枳殼花。"
    ]
  },
  {
    "volume": 515,
    "sequence": 76,
    "title": "登玄都閣",
    "author": "朱慶餘",
    "content": [
      "野色晴宜上閣看，樹陰遙映禦溝寒。",
      "豪家舊宅無人住，空見朱門鎖牡丹。"
    ]
  },
  {
    "volume": 515,
    "sequence": 77,
    "title": "贈鳳翔柳司錄",
    "author": "朱慶餘",
    "content": [
      "杏園北寺題名日，數到如今四十年。",
      "點檢生涯與官職，一莖野竹在身邊。"
    ]
  },
  {
    "volume": 515,
    "sequence": 78,
    "title": "啄木兒",
    "author": "朱慶餘",
    "content": [
      "丁丁向晚急還稀，啄遍庭槐未肯歸。",
      "終日與君除蠹害，莫嫌無事不頻飛。"
    ]
  },
  {
    "volume": 515,
    "sequence": 79,
    "title": "榜曲",
    "author": "朱慶餘",
    "content": [
      "荷花明滅水煙空，惆悵來時徑不同。",
      "欲到前洲堪入處，鴛鴦飛出碧流中。"
    ]
  },
  {
    "volume": 515,
    "sequence": 80,
    "title": "逢山人",
    "author": "朱慶餘",
    "content": [
      "星月相逢現此身，自然無跡又無塵。",
      "秋來若向金天會，便是青蓮葉上人。"
    ]
  },
  {
    "volume": 515,
    "sequence": 81,
    "title": "過耶溪",
    "author": "朱慶餘",
    "content": [
      "春溪繚繞出無窮，兩岸桃花正好風。",
      "恰是扁舟堪入處，鴛鴦飛起碧流中。"
    ]
  },
  {
    "volume": 515,
    "sequence": 82,
    "title": "賀張水部員外拜命",
    "author": "朱慶餘",
    "content": [
      "省中官最美，無似水曹郎。前代佳名遜，當時重姓張。",
      "白須吟麗句，紅葉吐朝陽。徒有歸山意，君恩未可忘。"
    ]
  },
  {
    "volume": 515,
    "sequence": 83,
    "title": "送璧州劉使君",
    "author": "朱慶餘",
    "content": [
      "王府登朝後，巴鄉典郡新。江分入峽路，山見采鞭人。",
      "舊業孤城夢，生祠幾處身。知君素清儉，料得卻來貧。"
    ]
  },
  {
    "volume": 515,
    "sequence": 84,
    "title": "贈江夏盧使君",
    "author": "朱慶餘",
    "content": [
      "詩人中最屈，無與使君儔。白髮雖求退，明時合見收。",
      "登山猶自健，縱酒可多愁。好是能騎馬，相逢見鄂州。"
    ]
  },
  {
    "volume": 515,
    "sequence": 85,
    "title": "送崔秀才游江陵",
    "author": "朱慶餘",
    "content": [
      "樽前荊楚客，雲外思縈回。秦野春已盡，商山花正開。",
      "鷗驚帆乍起，虹見雨初來。自有歸期在，蟬聲處處催。"
    ]
  },
  {
    "volume": 515,
    "sequence": 86,
    "title": "觀濤",
    "author": "朱慶餘",
    "content": [
      "木落霜飛天地清，空江百里見潮生。鮮飆出海魚龍氣，晴雪噴山雷鼓聲。雲日半陰川漸滿，客帆皆過浪難平。",
      "高樓曉望無窮意，丹葉黃花繞郡城。"
    ]
  },
  {
    "volume": 515,
    "sequence": 87,
    "title": "南湖",
    "author": "朱慶餘",
    "content": [
      "湖上微風小檻涼，翻翻菱荇滿回塘。野船著岸入春草，水鳥帶波飛夕陽。蘆葉有聲疑露雨，浪花無際似瀟湘。",
      "飄然蓬艇東歸客，盡日相看憶楚鄉。"
    ]
  },
  {
    "volume": 515,
    "sequence": 88,
    "title": "鏡湖西島言事",
    "author": "朱慶餘",
    "content": [
      "慵拙幸便荒僻地，縱聞猿鳥亦何愁。偶因藥酒欺梅雨，卻著寒衣過麥秋。歲計有餘添橡實，生涯一半在漁舟。",
      "世人若便無知己，應向此溪成白頭。"
    ]
  },
  {
    "volume": 515,
    "sequence": 89,
    "title": "送劉思複南河從軍",
    "author": "朱慶餘",
    "content": [
      "七千里別寧無恨，且貴從軍樂事多。不駐節旄先候發，偶逢山寺亦難過。蠻人獨放畬田火，海獸群遊落日波。",
      "遠作受恩身不易，莫拋書劍近笙歌。"
    ]
  }
]