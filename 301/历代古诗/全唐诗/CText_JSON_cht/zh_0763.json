[
  {
    "volume": 763,
    "sequence": 1,
    "title": "寧州道中",
    "author": "楊夔",
    "content": [
      "城枕蕭關路，胡兵日夕臨。唯憑一炬火，以慰萬人心。",
      "春老雪猶重，沙寒草不深。如何驅匹馬，向此獨閑吟。"
    ]
  },
  {
    "volume": 763,
    "sequence": 2,
    "title": "尋九華王山人",
    "author": "楊夔",
    "content": [
      "下馬扣荊扉，相尋春半時。捫蘿盤磴險，疊石渡溪危。",
      "松夾莓苔徑，花藏薜荔籬。臥雲情自逸，名姓厭人知。"
    ]
  },
  {
    "volume": 763,
    "sequence": 3,
    "title": "金陵逢張喬",
    "author": "楊夔",
    "content": [
      "殊鄉會面時，辛苦兩情知。有志年空過，無媒命共奇。",
      "吟餘春漏急，語舊酒巡遲。天爵如堪倚，休驚鬢上絲。"
    ]
  },
  {
    "volume": 763,
    "sequence": 4,
    "title": "送鄒尊師歸洞庭",
    "author": "楊夔",
    "content": [
      "眾島在波心，曾居舊隱林。近聞飛檄急，轉憶臥雲深。",
      "賣藥唯供酒，歸舟只載琴。遙知明月夜，坐石自開襟。"
    ]
  },
  {
    "volume": 763,
    "sequence": 5,
    "title": "送日東僧游天臺",
    "author": "楊夔",
    "content": [
      "一瓶離日外，行指赤城中。去自重雲下，來從積水東。",
      "攀蘿躋石徑，掛錫憩松風。回首雞林道，唯應夢想通。"
    ]
  },
  {
    "volume": 763,
    "sequence": 6,
    "title": "題甘露寺",
    "author": "楊夔",
    "content": [
      "高殿拂雲霓，登臨想虎溪。風勻帆影眾，煙亂鳥行迷。",
      "北倚波濤闊，南窺井邑低。滿城塵漠漠，隔岸草萋萋。",
      "虛閣延秋磬，澄江響暮鼙。客心還惜去，新月掛樓西。"
    ]
  },
  {
    "volume": 763,
    "sequence": 7,
    "title": "送張相公出征",
    "author": "楊夔",
    "content": [
      "得意在當年，登壇秉國權。漢推周勃重，晉讓趙宣賢。",
      "儒德尼丘降，兵鈐太白傳。援毫飛鳳藻，發匣吼龍泉。",
      "曆火金難耗，零霜桂益堅。從來稱玉潔，此更讓朱妍。",
      "鴛鷺臻門下，貔貅擁帳前。去知清朔漠，行不費陶甄。",
      "獻畫符中旨，推誠契上玄。願將班固筆，書頌勒燕然。"
    ]
  },
  {
    "volume": 763,
    "sequence": 8,
    "title": "題鄭山人郊居",
    "author": "楊夔",
    "content": [
      "穀口今逢避世才，入門瀟灑絕塵埃。漁舟下釣乘風去，藥醞留賓待月開。數片石從青嶂得，一條泉自白雲來。",
      "竹軒相對無言語，盡日南山不欲回。"
    ]
  },
  {
    "volume": 763,
    "sequence": 9,
    "title": "題宣州延慶寺益公院",
    "author": "楊夔",
    "content": [
      "嘿坐能除萬種情，臘高兼有賜衣榮。講經舊說傾朝聽，登殿曾聞降輦迎。幽徑北連千嶂碧，虛窗東望一川平。",
      "長年門外無塵客，時見元戎駐旆旌。"
    ]
  },
  {
    "volume": 763,
    "sequence": 10,
    "title": "寄當陽袁皓明府",
    "author": "楊夔",
    "content": [
      "高人為縣在南京，竹繞琴堂水繞城。地古既資攜酒興，務閑偏長看山情。松軒待月僧同坐，藥圃尋花鶴伴行。",
      "百里甚堪留惠愛，莫教空說魯恭名。"
    ]
  },
  {
    "volume": 763,
    "sequence": 11,
    "title": "送杜郎中入茶山修貢",
    "author": "楊夔",
    "content": [
      "一道澄瀾徹底清，仙郎輕棹出重城。采蘋虛得當時稱，述職那同此日榮。劍戟步經高障黑，綺羅光動百花明。",
      "謝公攜妓東山去，何似乘春奉詔行。"
    ]
  },
  {
    "volume": 763,
    "sequence": 12,
    "title": "送鄭谷",
    "author": "楊夔",
    "content": [
      "春江瀲瀲清且急，春雨濛濛密複疏。",
      "一曲狂歌兩行淚，送君兼寄故鄉書。"
    ]
  },
  {
    "volume": 763,
    "sequence": 13,
    "title": "自敘",
    "author": "杜建徽",
    "content": [
      "中劍斫耳缺，被箭射胛過。為將須有膽，有膽即無賈。"
    ]
  },
  {
    "volume": 763,
    "sequence": 14,
    "title": "游西湖",
    "author": "沈韜文",
    "content": [
      "□□□□□□□，菰米蘋花似故鄉。",
      "不是不歸歸未得，好風明月一思量。"
    ]
  },
  {
    "volume": 763,
    "sequence": 15,
    "title": "贈和龍妙空禪師",
    "author": "王繼勳",
    "content": [
      "白麵山南靈慶院，茅齋道者雪峰禪。只棲雲樹兩三畝，不下煙蘿四五年。猿鳥認聲呼喚易，龍神降伏住持堅。",
      "誰知今日秋江畔，獨步醫王闡法筵。"
    ]
  },
  {
    "volume": 763,
    "sequence": 16,
    "title": "題建造寺",
    "author": "劉乙",
    "content": [
      "曾看畫圖勞健羨，如今親見畫猶粗。減除天半石初泐，欠卻幾株松未枯。題像閣人漁浦叟，集生台鳥謝城烏。",
      "我來一聽支公論，自是吾身幻得吾。"
    ]
  },
  {
    "volume": 763,
    "sequence": 17,
    "title": "句",
    "author": "劉乙",
    "content": [
      "掃石雲隨帚，耕山鳥傍人。"
    ]
  },
  {
    "volume": 763,
    "sequence": 18,
    "title": "和贈和龍妙空禪師",
    "author": "夏鴻",
    "content": [
      "翰林遺跡鏡潭前，孤峭高僧此處禪。出為信門興化日，坐當吾國太平年。身同瑩澈尼珠淨，語並鋒鋩慧劍堅。",
      "道果已圓名已遂，即看千匝繞香筵。"
    ]
  },
  {
    "volume": 763,
    "sequence": 19,
    "title": "題青草湖神祠",
    "author": "劉山甫",
    "content": [
      "壞牆風雨幾經春，草色盈庭一座塵。",
      "自是神明無感應，盛衰何得卻由人。"
    ]
  },
  {
    "volume": 763,
    "sequence": 20,
    "title": "漢宗廟樂舞辭",
    "author": "張昭",
    "content": [
      "高廟明靈再啟圖，金根玉輅幸神都。巢阿丹鳳銜書命，入昴飛星獻寶符。正撫熏弦娛赤子，忽登仙駕泣蒼梧。",
      "薦櫻鶴館笳簫咽，酌鬯金楹劍佩趨。星俎雲罍兼魯禮，朱幹象箾雜巴渝。氤氳龍麝交青瑣，仿佛錫鑾下蕊珠。",
      "薦豆奉觴親玉幾，配天合祖耀璿樞。受厘飲酒皇歡洽，仰俟餘靈泰九區。"
    ]
  },
  {
    "volume": 763,
    "sequence": 21,
    "title": "農家",
    "author": "顏仁郁",
    "content": [
      "夜半呼兒趁曉耕，羸牛無力漸艱行。",
      "時人不識農家苦，將謂田中穀自生。"
    ]
  },
  {
    "volume": 763,
    "sequence": 22,
    "title": "山居",
    "author": "顏仁郁",
    "content": [
      "柏樹松陰覆竹齋，罷燒藥灶縱高懷。",
      "世間應少山間景，雲繞青松水繞階。"
    ]
  },
  {
    "volume": 763,
    "sequence": 23,
    "title": "春日寓感",
    "author": "王延彬",
    "content": [
      "兩衙前後訟堂清，軟錦披袍擁鼻行。雨後綠苔侵履跡，春深紅杏鎖鶯聲。因攜久醞松醪酒，自煮新抽竹筍羹。",
      "也解為詩也為政，儂家何似謝宣城。"
    ]
  },
  {
    "volume": 763,
    "sequence": 24,
    "title": "哭徐夤",
    "author": "王延彬",
    "content": [
      "延壽溪頭歎逝波，古今人事半銷磨。",
      "昔除正字今何在，所謂人生能幾何。"
    ]
  }
]