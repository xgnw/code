[
  {
    "volume": 40,
    "sequence": 1,
    "title": "奉和過舊宅應制",
    "author": "上官儀",
    "content": [
      "石關清晚夏，璿輿禦早秋。神麾颺珠雨，仙吹響飛流。",
      "沛水祥雲泛，宛郊瑞氣浮。大風迎漢築，叢煙入舜球。",
      "翠梧臨鳳邸，滋蘭帶鶴舟。偃伯歌玄化，扈蹕頌王遊。",
      "遺簪謬昭獎，珥筆荷恩休。"
    ]
  },
  {
    "volume": 40,
    "sequence": 2,
    "title": "早春桂林殿應詔",
    "author": "上官儀",
    "content": [
      "步輦出披香，清歌臨太液。曉樹流鶯滿，春堤芳草積。",
      "風光翻露文，雪華上空碧。花蝶來未已，山光暖將夕。"
    ]
  },
  {
    "volume": 40,
    "sequence": 3,
    "title": "安德山池宴集",
    "author": "上官儀",
    "content": [
      "上路抵平津，後堂羅薦陳。締交開狎賞，麗席展芳辰。",
      "密樹風煙積，回塘荷芰新。雨霽虹橋晚，花落鳳台春。",
      "翠釵低舞席，文杏散歌塵。方惜流觴滿，夕鳥已城闉。"
    ]
  },
  {
    "volume": 40,
    "sequence": 4,
    "title": "酬薛舍人萬年宮晚景寓直懷友",
    "author": "上官儀",
    "content": [
      "奕奕九成台，窈窕絕塵埃。蒼蒼萬年樹，玲瓏下冥霧。",
      "池色搖晚空，岩花斂餘煦。清切丹禁靜，浩蕩文河注。",
      "留連窮勝托，夙期暌善謔。東望安仁省，西臨子雲閣。",
      "長嘯披煙霞，高步尋蘭若。金狄掩通門，雕鞍歸騎喧。",
      "燕姝對明月，荊豔促芳尊。別有青山路，策杖訪王孫。"
    ]
  },
  {
    "volume": 40,
    "sequence": 5,
    "title": "奉和潁川公秋夜",
    "author": "上官儀",
    "content": [
      "泬寥空色遠，芸黃淒序變。涸浦落遵鴻，長飆送巢燕。",
      "千秋流夕景，萬籟含宵喚。峻雉聆金柝，層台切銀箭。"
    ]
  },
  {
    "volume": 40,
    "sequence": 6,
    "title": "謝都督挽歌",
    "author": "上官儀",
    "content": [
      "漠漠佳城幽，蒼蒼松檟暮。魯幕飄欲卷，宛駟悲還顧。",
      "楚挽繞廬山，胡笳臨武庫。悵然郊原靜，煙生歸鳥度。"
    ]
  },
  {
    "volume": 40,
    "sequence": 7,
    "title": "八詠應制二首",
    "author": "上官儀",
    "content": [
      "啟重帷，重帷照文杏。翡翠藻輕花，流蘇媚浮影。",
      "瑤笙燕始歸，金堂露初晞。風隨少女至，虹共美人歸。",
      "羅薦已擘鴛鴦被，綺衣複有蒲萄帶。殘紅豔粉映簾中，戲蝶流鶯聚窗外。洛濱春雪回，巫峽暮雲來。",
      "雪花飄玉輦，雲光上璧台。共待新妝出，清歌送落梅。",
      "入叢台，叢台裛春露。滴瀝間深紅，參差散輕素。",
      "妝蝶驚複聚，黃鸝飛且顧。攀折殊未已，複值驚飛起。",
      "送影舞衫前，飄香歌扇裏。望望惜春暉，行行猶未歸。",
      "暫得佳遊趣，更愁花鳥稀。",
      "且學鳥聲調鳳管，方移花影入鴛機。"
    ]
  },
  {
    "volume": 40,
    "sequence": 8,
    "title": "和太尉戲贈高陽公",
    "author": "上官儀",
    "content": [
      "熏爐禦史出神仙，雲鞍羽蓋下芝田。紅塵正起浮橋路，青樓遙敞禦溝前。傾城比態芳菲節，絕世相嬌是六年。",
      "慣是洛濱要解佩，本是河間好數錢。翠釵照耀銜雲發，玉步逶迤動羅襪。石榴絞帶輕花轉，桃枝綠扇微風發。",
      "無情拂袂欲留賓，詎恨深潭不可越。天津一別九秋長，豈若隨聞三日香。南國自然勝掌上，東家複是憶王昌。"
    ]
  },
  {
    "volume": 40,
    "sequence": 9,
    "title": "王昭君",
    "author": "上官儀",
    "content": [
      "玉關春色晚，金河路幾千。琴悲桂條上，笛怨柳花前。",
      "霧掩臨妝月，風驚入鬢蟬。緘書待還使，淚盡白雲天。"
    ]
  },
  {
    "volume": 40,
    "sequence": 10,
    "title": "詠雪應詔",
    "author": "上官儀",
    "content": [
      "禁園凝朔氣，瑞雪掩晨曦。花明棲鳳閣，珠散影娥池。",
      "飄素迎歌上，翻光向舞移。幸因千里映，還繞萬年枝。"
    ]
  },
  {
    "volume": 40,
    "sequence": 11,
    "title": "奉和山夜臨秋",
    "author": "上官儀",
    "content": [
      "殿帳清炎氣，輦道含秋陰。淒風移漢築，流水入虞琴。",
      "雲飛送斷雁，月上淨疏林。滴瀝露枝響，空蒙煙壑深。"
    ]
  },
  {
    "volume": 40,
    "sequence": 12,
    "title": "江王太妃挽歌",
    "author": "上官儀",
    "content": [
      "黃鶴悲歌絕，椒花清頌餘。埃凝寫鄰鏡，網結和扉魚。",
      "銀消風燭盡，珠滅夜輪虛。別有南陵路，幽叢臨葉疏。"
    ]
  },
  {
    "volume": 40,
    "sequence": 13,
    "title": "故北平公挽歌",
    "author": "上官儀",
    "content": [
      "木落園林曠，庭虛風露寒。北裏清音絕，南陔芳草殘。",
      "遠氣猶標劍，浮雲尚寫冠。寂寂琴台晚，秋陰入井幹。"
    ]
  },
  {
    "volume": 40,
    "sequence": 14,
    "title": "高密長公主挽歌",
    "author": "上官儀",
    "content": [
      "湘渚韜靈跡，娥台靜瑞音。鳳逐清簫遠，鸞隨幽鏡沉。",
      "霜處華芙落，風前銀燭侵。寂寞平陽宅，月冷洞房深。"
    ]
  },
  {
    "volume": 40,
    "sequence": 15,
    "title": "詠畫障",
    "author": "上官儀",
    "content": [
      "芳晨麗日桃花浦，珠簾翠帳鳳凰樓。蔡女菱歌移錦纜，燕姬春望上瓊鉤。新妝漏影浮輕扇，冶袖飄香入淺流。",
      "未減行雨荊台下，自比淩波洛浦遊。"
    ]
  },
  {
    "volume": 40,
    "sequence": 16,
    "title": "奉和秋日即目應制",
    "author": "上官儀",
    "content": [
      "上苑通平樂，神池邇建章。樓臺相掩映，城闕互相望。",
      "緹油泛行幔，簫吹轉浮梁。晚雲含朔氣，斜照蕩秋光。",
      "落葉飄蟬影，平流寫雁行。槿散淩風縟，荷銷裛露香。",
      "仙歌臨枍詣，玄豫曆長楊。歸路乘明月，千門開未央。"
    ]
  },
  {
    "volume": 40,
    "sequence": 17,
    "title": "入朝洛堤步月",
    "author": "上官儀",
    "content": [
      "脈脈廣川流，驅馬曆長洲。鵲飛山月曙，蟬噪野風秋。"
    ]
  },
  {
    "volume": 40,
    "sequence": 18,
    "title": "春日",
    "author": "上官儀",
    "content": [
      "花輕蝶亂仙人杏，葉密鶯啼帝女桑。",
      "飛雲閣上春應至，明月樓中夜未央。"
    ]
  },
  {
    "volume": 40,
    "sequence": 19,
    "title": "從駕閭山詠馬",
    "author": "上官儀",
    "content": [
      "桂香塵處減，練影月前空。定惑由關吏，徒嗟塞上翁。"
    ]
  }
]