[
  {
    "volume": 472,
    "sequence": 1,
    "title": "奉陪呂使君樓上夜看花",
    "author": "段弘古",
    "content": [
      "城上芳園花滿枝，城頭太守夜看時。",
      "為報林中高舉燭，感人情思欲題詩。"
    ]
  },
  {
    "volume": 472,
    "sequence": 2,
    "title": "所居寺院涼夜書情，呈上呂和叔溫郎中",
    "author": "何元上",
    "content": [
      "庾公念病宜清暑，遣向僧家占上方。月光似水衣裳濕，鬆氣如秋枕簟涼。幸以薄才當客次，無因弱羽逐鸞翔。",
      "何由一示雲霄路，腸斷星星兩鬢霜。"
    ]
  },
  {
    "volume": 472,
    "sequence": 3,
    "title": "塞上聞笛",
    "author": "宋濟",
    "content": [
      "胡兒吹笛戍樓間，樓上蕭條海月閑。",
      "借問梅花何處落，風吹一夜滿關山。"
    ]
  },
  {
    "volume": 472,
    "sequence": 4,
    "title": "東鄰美人歌",
    "author": "宋濟",
    "content": [
      "花暖江城斜日陰，鶯啼繡戶曉雲深。",
      "春風不道珠簾隔，傳得歌聲與客心。"
    ]
  },
  {
    "volume": 472,
    "sequence": 5,
    "title": "題李八百洞",
    "author": "符載",
    "content": [
      "太極之年混沌坼，此山亦是神仙宅。",
      "後世何人來飛升，紫陽真人李八百。"
    ]
  },
  {
    "volume": 472,
    "sequence": 6,
    "title": "甘州歌",
    "author": "符載",
    "content": [
      "月裏嫦娥不畫眉，只將雲霧作羅衣。",
      "不知夢逐青鸞去，猶把花枝蓋面歸。"
    ]
  },
  {
    "volume": 472,
    "sequence": 7,
    "title": "句",
    "author": "符載",
    "content": [
      "綠迸穿籬筍，紅飄隔戶花。"
    ]
  },
  {
    "volume": 472,
    "sequence": 8,
    "title": "貞元八年十二月謁先主廟絕句三首",
    "author": "張儼",
    "content": [
      "仗順繼皇業，併吞勢由己。天命屈雄圖，誰歌大風起。",
      "得股肱賢明，能以奇用兵。何事傷客情，何人歸帝京。",
      "雄名垂竹帛，荒陵壓阡陌。終古更何聞，悲風入松柏。"
    ]
  },
  {
    "volume": 472,
    "sequence": 9,
    "title": "題安樂山",
    "author": "先汪",
    "content": [
      "碧峰橫倚白雲端，隋氏真人化跡殘。",
      "翠柏不凋龍骨瘦，石泉猶在鏡光寒。"
    ]
  },
  {
    "volume": 472,
    "sequence": 10,
    "title": "姑熟雜詠：姑熟溪",
    "author": "李赤",
    "content": [
      "愛此溪水閑，乘流興無極。擊楫怕鷗驚，垂竿待魚食。",
      "波翻曉霞影，岸疊春山色。何處浣紗人，紅顏未相識。"
    ]
  },
  {
    "volume": 472,
    "sequence": 11,
    "title": "姑熟雜詠：丹陽湖",
    "author": "李赤",
    "content": [
      "湖與元氣通，風波浩難止。天外賈客歸，雲間片帆起。",
      "龜游蓮葉上，鳥宿蘆花裏。少女棹舟歸，歌聲逐流水。"
    ]
  },
  {
    "volume": 472,
    "sequence": 12,
    "title": "姑熟雜詠：謝公宅",
    "author": "李赤",
    "content": [
      "青山日將暝，寂寞謝公宅。竹裏無人聲，池中虛月白。",
      "荒庭衰草遍，廢井蒼苔積。唯有清風聞，時時起泉石。"
    ]
  },
  {
    "volume": 472,
    "sequence": 13,
    "title": "姑熟雜詠：淩歊台",
    "author": "李赤",
    "content": [
      "曠望登古台，台高極人目。疊嶂列遠空，閑花雜平陸。",
      "白雲入窗牖，野翠生松竹。欲覽碑上文，苔侵豈堪讀。"
    ]
  },
  {
    "volume": 472,
    "sequence": 14,
    "title": "姑熟雜詠：桓公井",
    "author": "李赤",
    "content": [
      "桓公名已古，廢井曾未竭。石甃冷蒼苔，寒泉湛孤月。",
      "秋來桐暫落，春至桃還發。路遠人罕窺，誰能見清澈。"
    ]
  },
  {
    "volume": 472,
    "sequence": 15,
    "title": "姑熟雜詠：慈姥竹",
    "author": "李赤",
    "content": [
      "野竹攢石生，含煙映江島。翠色落波深，虛聲帶寒早。",
      "龍吟曾未聽，鳳曲吹應好。不學蒲柳凋，貞心常自保。"
    ]
  },
  {
    "volume": 472,
    "sequence": 16,
    "title": "姑熟雜詠：望夫山",
    "author": "李赤",
    "content": [
      "顒望臨碧空，怨情感離別。芳草不知愁，岩花但爭發。",
      "雲山萬重隔，音信千里絕。春去秋複來，相思幾時歇。"
    ]
  },
  {
    "volume": 472,
    "sequence": 17,
    "title": "姑熟雜詠：牛渚磯",
    "author": "李赤",
    "content": [
      "絕壁臨巨川，連峰勢相向。亂石流洑間，回波自成浪。",
      "但驚群木秀，莫測精靈狀。更聽猿夜啼，憂心醉江上。"
    ]
  },
  {
    "volume": 472,
    "sequence": 18,
    "title": "姑熟雜詠：靈墟山",
    "author": "李赤",
    "content": [
      "丁令辭世人，拂衣向仙路。伏煉九丹成，方隨五雲去。",
      "松蘿蔽幽洞，桃杏深隱處。不知曾化鶴，遼海歸幾度。"
    ]
  },
  {
    "volume": 472,
    "sequence": 19,
    "title": "姑熟雜詠：天門山",
    "author": "李赤",
    "content": [
      "迥出江水上，雙峰自相對。岸映松色寒，石分浪花碎。",
      "參差遠天際，縹緲晴霞外。落日舟去遙，回首沈青靄。"
    ]
  },
  {
    "volume": 472,
    "sequence": 20,
    "title": "敕贈康尚書美人",
    "author": "薛zm",
    "content": [
      "天門喜氣曉氛氳，聖主臨軒召冠軍。",
      "欲令從此行霖雨，先賜巫山一片雲。"
    ]
  },
  {
    "volume": 472,
    "sequence": 21,
    "title": "將赴東都上李相國",
    "author": "孫叔向",
    "content": [
      "四海兵初偃，平津閣正開。誰知大爐火，還有不然灰。"
    ]
  },
  {
    "volume": 472,
    "sequence": 22,
    "title": "題昭應溫泉",
    "author": "孫叔向",
    "content": [
      "一道溫泉繞禦樓，先皇曾向此中游。",
      "雖然水是無情物，也到宮前咽不流。"
    ]
  },
  {
    "volume": 472,
    "sequence": 23,
    "title": "送咸安公主",
    "author": "孫叔向",
    "content": [
      "鹵簿遲遲出國門，漢家公主嫁烏孫。",
      "玉顏便向穹廬去，衛霍空承明主恩。"
    ]
  },
  {
    "volume": 472,
    "sequence": 24,
    "title": "邊城柳",
    "author": "劉皂",
    "content": [
      "一株新柳色，十裏斷孤城。為近東西路，長懸離別情。"
    ]
  },
  {
    "volume": 472,
    "sequence": 25,
    "title": "長門怨三首",
    "author": "劉皂",
    "content": [
      "雨滴長門秋夜長，愁心和雨到昭陽。",
      "淚痕不學君恩斷，拭卻千行更萬行。",
      "宮殿沉沉月欲分，昭陽更漏不堪聞。",
      "珊瑚枕上千行淚，不是思君是恨君。",
      "蟬鬢慵梳倚帳門，蛾眉不掃慣承恩。",
      "旁人未必知心事，一面殘妝空淚痕。"
    ]
  },
  {
    "volume": 472,
    "sequence": 26,
    "title": "旅次朔方",
    "author": "劉皂",
    "content": [
      "客舍並州數十霜，歸心日夜憶咸陽。",
      "無端又渡桑幹水，卻望並州似故鄉。"
    ]
  },
  {
    "volume": 472,
    "sequence": 27,
    "title": "早起",
    "author": "楊厚",
    "content": [
      "星漢轉寒更，伊余索寞情。鐘催歸夢斷，雁引遠愁生。",
      "危壁蘭光暗，疏簾露氣清。閒庭聊一望，海日未分明。"
    ]
  },
  {
    "volume": 472,
    "sequence": 28,
    "title": "長門怨",
    "author": "裴交泰",
    "content": [
      "自閉長門經幾秋，羅衣濕盡淚還流。",
      "一種蛾眉明月夜，南宮歌管北宮愁。"
    ]
  },
  {
    "volume": 472,
    "sequence": 29,
    "title": "禁中送任山人",
    "author": "李秘",
    "content": [
      "子去非長往，君恩取大還。補天留彩石，縮地入青山。",
      "獻壽千春外，來朝數月間。莫拋殘藥物，竊取駐童顏。"
    ]
  },
  {
    "volume": 472,
    "sequence": 30,
    "title": "府試中元觀道流步虛",
    "author": "殷堯恭",
    "content": [
      "玄都開秘籙，白石禮先生。上界秋光靜，中元夜景清。",
      "星辰朝帝處，鸞鶴步虛聲。玉洞花長髮，珠宮月最明。",
      "掃壇天地肅，投簡鬼神驚。倘賜刀圭藥，還成不死名。"
    ]
  },
  {
    "volume": 472,
    "sequence": 31,
    "title": "王仙壇",
    "author": "林傑",
    "content": [
      "羽客已登仙路去，丹爐草木盡凋殘。",
      "不知千載歸何日，空使時人掃舊壇。"
    ]
  },
  {
    "volume": 472,
    "sequence": 32,
    "title": "乞巧",
    "author": "林傑",
    "content": [
      "七夕今宵看碧霄，牽牛織女渡河橋。",
      "家家乞巧望秋月，穿盡紅絲幾萬條。"
    ]
  },
  {
    "volume": 472,
    "sequence": 33,
    "title": "句",
    "author": "林傑",
    "content": [
      "金盤摘下掛朱顆，紅殼開時飲玉漿。"
    ]
  },
  {
    "volume": 472,
    "sequence": 34,
    "title": "哭林傑",
    "author": "鄭立之",
    "content": [
      "才高未及賈生年，何事孤魂逐逝川。",
      "螢聚帳中人已去，鶴離臺上月空圓。"
    ]
  },
  {
    "volume": 472,
    "sequence": 35,
    "title": "詠和親",
    "author": "蘇郁",
    "content": [
      "關月夜懸青塚鏡，寒雲秋薄漢宮羅。",
      "君王莫信和親策，生得胡雛虜更多。"
    ]
  },
  {
    "volume": 472,
    "sequence": 36,
    "title": "鸚鵡詞",
    "author": "蘇郁",
    "content": [
      "莫把金籠閉鸚鵡，個個分明解人語。",
      "忽然更向君前言，三十六宮愁幾許。"
    ]
  },
  {
    "volume": 472,
    "sequence": 37,
    "title": "步虛詞",
    "author": "蘇鬱",
    "content": [
      "十二樓藏玉堞中，鳳凰雙宿碧芙蓉。",
      "流霞淺酌誰同醉，今夜笙歌第幾重。"
    ]
  },
  {
    "volume": 472,
    "sequence": 38,
    "title": "句",
    "author": "蘇鬱",
    "content": [
      "吟倚雨殘樹，月收山下村。"
    ]
  },
  {
    "volume": 472,
    "sequence": 39,
    "title": "賦得琢玉成器",
    "author": "浩虛舟",
    "content": [
      "已沐識堅貞，應憐器未成。輝山方可重，散璞乍堪驚。",
      "玷滅隨心正，瑕消奪眼明。琢磨虹氣在，拂拭水容生。",
      "賞玩冰光冷，提攜月魄輕。佇當親捧握，瑚璉幸齊名。"
    ]
  },
  {
    "volume": 472,
    "sequence": 40,
    "title": "責商山四皓",
    "author": "蔡京",
    "content": [
      "秦末家家思逐鹿，商山四皓獨忘機。",
      "如何鬢髮霜相似，更出深山定是非。"
    ]
  },
  {
    "volume": 472,
    "sequence": 41,
    "title": "假節邕交道由吳溪",
    "author": "蔡京",
    "content": [
      "停橈橫水中，舉目孤煙外。借問吳溪人，誰家有山賣。"
    ]
  },
  {
    "volume": 472,
    "sequence": 42,
    "title": "詠子規",
    "author": "蔡京",
    "content": [
      "千年冤魄化為禽，永逐悲風叫遠林。愁血滴花春豔死，月明飄浪冷光沉。凝成紫塞風前淚，驚破紅樓夢裏心。",
      "腸斷楚詞歸不得，劍門迢遞蜀江深。"
    ]
  },
  {
    "volume": 472,
    "sequence": 43,
    "title": "獻蔡京",
    "author": "張頂",
    "content": [
      "拋卻長竿卷卻絲，手持蓑笠獻新詩。",
      "臨川太守清如鏡，不是漁人下釣時。"
    ]
  }
]