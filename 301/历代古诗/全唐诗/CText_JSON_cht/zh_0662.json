[
  {
    "volume": 662,
    "sequence": 1,
    "title": "夜泊義興戲呈邑宰",
    "author": "羅隱",
    "content": [
      "溪畔維舟問戴星，此中三害有圖經。",
      "長橋可避南山遠，卻恐難防是最靈。"
    ]
  },
  {
    "volume": 662,
    "sequence": 2,
    "title": "聽琵琶",
    "author": "羅隱",
    "content": [
      "香筵酒散思朝散，偶向梧桐暗處聞。",
      "大底曲中皆有恨，滿樓人自不知君。"
    ]
  },
  {
    "volume": 662,
    "sequence": 3,
    "title": "經耒陽杜工部墓",
    "author": "羅隱",
    "content": [
      "紫菊馨香覆楚醪，奠君江畔雨蕭騷。旅魂自是才相累，閑骨何妨塚更高。騄驥喪來空蹇蹶，芝蘭衰後長蓬蒿。",
      "屈原宋玉鄰君處，幾駕青螭緩郁陶。"
    ]
  },
  {
    "volume": 662,
    "sequence": 4,
    "title": "題袁溪張逸人所居",
    "author": "羅隱",
    "content": [
      "蒲梢獵獵燕差差，數裏溪光日落時。芳樹文君機上錦，遠山孫壽鏡中眉。雞窗夜靜開書卷，魚檻春深展釣絲。",
      "若使浮名拘絆得，世間何處有男兒。"
    ]
  },
  {
    "volume": 662,
    "sequence": 5,
    "title": "升平公主舊第",
    "author": "羅隱",
    "content": [
      "乘鳳仙人降此時，玉篇才罷到文詞。兩輪水磑光明照，百尺鮫綃換好詩。帶礪山河今盡在，風流樽俎見無期。",
      "壇場客散香街暝，惆悵齊竽取次吹。"
    ]
  },
  {
    "volume": 662,
    "sequence": 6,
    "title": "寄黔中王從事",
    "author": "羅隱",
    "content": [
      "故人刀筆事軍書，南轉黔江半月餘。別後鄉關情幾許，近來詩酒興何如。貪將醉袖矜鶯穀，不把瑤緘附鯉魚。",
      "今日舉觴君莫問，生涯牢落鬢蕭疏。"
    ]
  },
  {
    "volume": 662,
    "sequence": 7,
    "title": "關亭春望",
    "author": "羅隱",
    "content": [
      "關畔春雲拂馬頭，馬前春事共悠悠。風搖岸柳長條困，露裛山花小朵愁。信越功名高似狗，裴王氣力大於牛。",
      "未知至竟將何用，渭水涇川一向流。"
    ]
  },
  {
    "volume": 662,
    "sequence": 8,
    "title": "寄徐濟進士",
    "author": "羅隱",
    "content": [
      "往年疏懶共江湖，月滿花香記得無。霜壓楚蓮秋後折，雨催蠻酒夜深酤。紅塵偶別迷前事，丹桂相傾愧後徒。",
      "出得函關抽得手，從來不及阮元瑜。"
    ]
  },
  {
    "volume": 662,
    "sequence": 9,
    "title": "寄韋贍",
    "author": "羅隱",
    "content": [
      "石城蓑笠阻心期，落盡山花有所思。羸馬二年蓬轉後，故人何處月明時。風催曉雁看看別，雨脅秋蠅漸漸癡。",
      "禪智闌幹市橋酒，縱然相見只相悲。"
    ]
  },
  {
    "volume": 662,
    "sequence": 10,
    "title": "霅溪晚泊寄裴庶子",
    "author": "羅隱",
    "content": [
      "溪風如扇雨如絲，閒步閑吟柳惲詩。杯酒疏狂非曩日，野花狼藉似當時。道窮謾有依劉感，才急應無借寇期。",
      "滿眼雲山莫相笑，與君俱是受深知。"
    ]
  },
  {
    "volume": 662,
    "sequence": 11,
    "title": "送姚安之赴任秋浦",
    "author": "羅隱",
    "content": [
      "官罷春坊地象雷，片帆高指貴池開。五侯水暖魚鱗去，九子山晴雁敘來。江夏黃童徒逞辯，廣都龐令恐非才。",
      "到頭稱意須年少，贏得時光向酒杯。"
    ]
  },
  {
    "volume": 662,
    "sequence": 12,
    "title": "寄喬逸人",
    "author": "羅隱",
    "content": [
      "南經湘浦北揚州，別後風帆幾度遊。春酒誰家禁爛漫，野花何處最淹留。欲憑尺素邊鴻懶，未定雕梁海燕愁。",
      "長短此行須入手，更饒君占一年秋。"
    ]
  },
  {
    "volume": 662,
    "sequence": 13,
    "title": "塞外",
    "author": "羅隱",
    "content": [
      "塞外偷兒塞內兵，聖君宵旰望升平。碧幢未作朝廷計，白梃猶驅婦女行。可使禦戎無上策，只應憂國是虛聲。",
      "漢王第宅秦田土，今日將軍已自榮。"
    ]
  },
  {
    "volume": 662,
    "sequence": 14,
    "title": "裴庶子除太僕卿因賀",
    "author": "羅隱",
    "content": [
      "楚珪班序未為輕，莫惜良途副聖明。宮省舊推皇甫謐，寺曹今得夏侯嬰。秩隨科第臨時貴，官逐簪裾到處清。",
      "應笑馬安虛巧宦，四回遷轉始為卿。"
    ]
  },
  {
    "volume": 662,
    "sequence": 15,
    "title": "詠史",
    "author": "羅隱",
    "content": [
      "蠹簡遺編試一尋，寂寥前事似如今。徐陵筆硯珊瑚架，趙勝賓朋玳瑁簪。未必片言資國計，只應邪說動人心。",
      "九原郝泚何由起，虛誤西蕃八尺金。"
    ]
  },
  {
    "volume": 662,
    "sequence": 16,
    "title": "中元夜泊淮口",
    "author": "羅隱",
    "content": [
      "木葉回飄水面平，偶因孤棹已三更。秋涼霧露侵燈下，夜靜魚龍逼岸行。欹枕正牽題柱思，隔樓誰轉繞梁聲。",
      "錦帆天子狂魂魄，應過揚州看月明。"
    ]
  },
  {
    "volume": 662,
    "sequence": 17,
    "title": "寄池州鄭員外",
    "author": "羅隱",
    "content": [
      "獸繞朱輪酒滿船，郡城蕭灑貴池邊。衣同萊子曾分筆，扇似袁宏別有天。九點好山樓上客，兩行高柳雨中煙。",
      "陵陽百姓將何福，社舞村歌又一年。"
    ]
  },
  {
    "volume": 662,
    "sequence": 18,
    "title": "歸夢",
    "author": "羅隱",
    "content": [
      "陸海波濤漸漸深，一回歸夢抵千金。路傍草色休多事，牆外鶯聲肯有心。日晚向隅悲斷梗，夜闌澆酒哭知音。",
      "貪財敗陣誰相悉，鮑叔如今不可尋。"
    ]
  },
  {
    "volume": 662,
    "sequence": 19,
    "title": "送溪州使君",
    "author": "羅隱",
    "content": [
      "兵寇傷殘國力衰，就中南土藉良醫。鳳銜泥詔辭丹闕，雕倚霜風上畫旗。官職不須輕遠地，生靈只是計臨時。",
      "灞橋酒醆黔巫月，從此江心兩所思。"
    ]
  },
  {
    "volume": 662,
    "sequence": 20,
    "title": "送霅川鄭員外",
    "author": "羅隱",
    "content": [
      "明時塞詔列分麾，東擁朱輪出帝畿。銅虎貴提天子印，銀魚榮傍老萊衣。歌聽茗塢春山暖，詩詠蘋洲暮鳥飛。",
      "知有掖垣南步在，可能須待政成歸。"
    ]
  },
  {
    "volume": 662,
    "sequence": 21,
    "title": "酬寄右司李員外",
    "author": "羅隱",
    "content": [
      "當年憶見桂枝春，自此清途未四旬。左省望高推健筆，右曹官重得名人。閑摛麗藻嫌秋興，靜獵遺編笑過秦。",
      "猶把隨和向泥滓，應憐疏散任天真。"
    ]
  },
  {
    "volume": 662,
    "sequence": 22,
    "title": "蓮塘驛",
    "author": "羅隱",
    "content": [
      "蓮塘館東初日明，蓮塘館西行人行。隔林啼鳥似相應，當路好花疑有情。一夢不須追往事，數杯猶可慰勞生。",
      "莫言來去只如此，君看鬢邊霜幾莖。"
    ]
  },
  {
    "volume": 662,
    "sequence": 23,
    "title": "甘露寺火後",
    "author": "羅隱",
    "content": [
      "六朝勝事已塵埃，猶有閒人悵望來。只道鬼神能護物，不知龍象自成灰。犀慚水府渾非怪，燕說吳宮未是災。",
      "還識平泉故侯否，一生蹤跡比樓臺。"
    ]
  },
  {
    "volume": 662,
    "sequence": 24,
    "title": "春日登上元石頭故城",
    "author": "羅隱",
    "content": [
      "萬里傷心極目春，東南王氣只逡巡。野花相笑落滿地，山鳥自驚啼傍人。謾道城池須險阻，可知豪傑亦埃塵。",
      "太平寺主惟輕薄，卻把三公與賊臣。"
    ]
  },
  {
    "volume": 662,
    "sequence": 25,
    "title": "送宣武徐巡官",
    "author": "羅隱",
    "content": [
      "傲睨公卿二十年，東來西去只悠然。白知關畔元非馬，玄覺壺中別有天。漢帝詔銜應異日，梁王風雪是初筵。",
      "臨行不惜刀圭便，愁殺長安買笑錢。"
    ]
  },
  {
    "volume": 662,
    "sequence": 26,
    "title": "冬暮寄裴郎中",
    "author": "羅隱",
    "content": [
      "曉發星星入鏡宜，早年容易近年悲。敢言得事時將晚，只恐酬恩日漸遲。南國傾心應望速，東堂開口欲從誰。",
      "仙郎舊有黃金約，瀝膽隳肝更禱祈。"
    ]
  },
  {
    "volume": 662,
    "sequence": 27,
    "title": "中元甲子以辛醜駕幸蜀四首",
    "author": "羅隱",
    "content": [
      "子儀不起渾瑊亡，西幸誰人從武皇。四海為家雖未遠，九州多事竟難防。已聞旰食思真將，會待畋游致假王。",
      "應感兩朝巡狩跡，綠槐端正驛荒涼。",
      "爪牙柱石兩俱銷，一點渝塵九土搖。敢恨甲兵為棄物，所嗟流品誤清朝。幾時睿算殲張角，何處愚人戴隗囂。",
      "跪望嵕山重啟告，可能餘烈不勝妖。",
      "邪氣奔屯瑞氣移，清平過盡到艱危。縱饒犬彘迷常理，不奈豺狼幸此時。九廟有靈思李令，三川悲憶恨張儀。",
      "可憐一曲還京樂，重對紅蕉教蜀兒。",
      "白丁攘臂犯長安，翠輦蒼黃路屈盤。丹鳳有情塵外遠，玉龍無跡渡頭寒。靜憐貴族謀身易，危惜文皇創業難。",
      "不將不侯何計是，釣魚船上淚闌幹。"
    ]
  },
  {
    "volume": 662,
    "sequence": 28,
    "title": "題潤州妙善前石羊",
    "author": "羅隱",
    "content": [
      "紫髯桑蓋此沈吟，很石猶存事可尋。漢鼎未安聊把手，楚醪雖滿肯同心。英雄已往時難問，苔蘚何知日漸深。",
      "還有市鄽沽酒客，雀喧鳩聚話蹄涔。"
    ]
  },
  {
    "volume": 662,
    "sequence": 29,
    "title": "登宛陵條風樓寄竇常侍",
    "author": "羅隱",
    "content": [
      "亂罹時節懶登臨，試借條風半日吟。只有遠山含暖律，不知高閣動歸心。溪喧晚棹千聲浪，雲護寒郊數丈陰。",
      "自笑疏慵似麋鹿，也教臺上費黃金。"
    ]
  },
  {
    "volume": 662,
    "sequence": 30,
    "title": "台城",
    "author": "羅隱",
    "content": [
      "晚雲陰映下空城，六代累累夕照明。玉井已幹龍不起，金甌雖破虎曾爭。亦知霸世才難得，卻是蒙塵事最平。",
      "深谷作陵山作海，茂弘流輩莫傷情。"
    ]
  },
  {
    "volume": 662,
    "sequence": 31,
    "title": "甘露寺看雪上周相公",
    "author": "羅隱",
    "content": [
      "篩寒灑白亂溟蒙，禱請功兼造化功。光薄乍迷京口月，影交初轉海門風。細黏謝客衣裾上，輕墮梁王酒醆中。",
      "一種為祥君看取，半禳災沴半年豐。"
    ]
  },
  {
    "volume": 662,
    "sequence": 32,
    "title": "寄京闕陸郎中昆仲",
    "author": "羅隱",
    "content": [
      "柏台蘭署四周旋，賓榻何妨雁影連。才見玳簪欹細柳，便知油幕勝紅蓮。家從入洛聲名大，跡為依劉事分偏。",
      "爭奈亂罹人漸少，麥城新賦許誰傳。"
    ]
  },
  {
    "volume": 662,
    "sequence": 33,
    "title": "偶題",
    "author": "羅隱",
    "content": [
      "鐘陵醉別十餘春，重見雲英掌上身。",
      "我未成名君未嫁，可能俱是不如人。"
    ]
  },
  {
    "volume": 662,
    "sequence": 34,
    "title": "故都",
    "author": "羅隱",
    "content": [
      "江南江北兩風流，一作迷津一拜侯。",
      "至竟不如隋煬帝，破家猶得到揚州。"
    ]
  },
  {
    "volume": 662,
    "sequence": 35,
    "title": "董仲舒",
    "author": "羅隱",
    "content": [
      "災變儒生不合聞，謾將刀筆指乾坤。",
      "偶然留得陰陽術，閉卻南門又北門。"
    ]
  },
  {
    "volume": 662,
    "sequence": 36,
    "title": "獻尚父大王",
    "author": "羅隱",
    "content": [
      "數年鐵甲定東甌，夜渡江山瞻鬥牛。",
      "今日朱方平殄後，虎符龍節十三州。"
    ]
  },
  {
    "volume": 662,
    "sequence": 37,
    "title": "蜂",
    "author": "羅隱",
    "content": [
      "不論平地與山尖，無限風光盡被占。",
      "采得百花成蜜後，為誰辛苦為誰甜。"
    ]
  },
  {
    "volume": 662,
    "sequence": 38,
    "title": "簾二首",
    "author": "羅隱",
    "content": [
      "疊影重紋映畫堂，玉鉤銀燭共熒煌。",
      "會應得見神仙在，休下真珠十二行。",
      "翡翠佳名世共稀，玉堂高下巧相宜。",
      "殷勤為囑纖纖手，卷上銀鉤莫放垂。"
    ]
  }
]