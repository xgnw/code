[
  {
    "volume": 460,
    "sequence": 1,
    "title": "昨日複今辰",
    "author": "白居易",
    "content": [
      "昨日複今辰，悠悠七十春。所經多故處，卻想似前身。",
      "散秩優遊老，閒居淨潔貧。螺杯中有物，鶴氅上無塵。",
      "解佩收朝帶，抽簪換野巾。風儀與名號，別是一生人。"
    ]
  },
  {
    "volume": 460,
    "sequence": 2,
    "title": "病瘡",
    "author": "白居易",
    "content": [
      "門有醫來往，庭無客送迎。病銷談笑興，老足歎嗟聲。",
      "鶴伴臨池立，人扶下砌行。腳瘡春斷酒，那得有心情。"
    ]
  },
  {
    "volume": 460,
    "sequence": 3,
    "title": "游趙村杏花",
    "author": "白居易",
    "content": [
      "趙村紅杏每年開，十五年來看幾回。",
      "七十三人難再到，今春來是別花來。"
    ]
  },
  {
    "volume": 460,
    "sequence": 4,
    "title": "刑部尚書致仕",
    "author": "白居易",
    "content": [
      "十五年來洛下居，道緣俗累兩何如。迷路心回因向佛，宦途事了是懸車。全家遁世曾無悶，半俸資身亦有餘。",
      "唯是名銜人不會，毗耶長者白尚書。"
    ]
  },
  {
    "volume": 460,
    "sequence": 5,
    "title": "初致仕後戲酬留守牛相公，並呈分司諸寮友",
    "author": "白居易",
    "content": [
      "南北東西無所羈，掛冠自在勝分司。探花嘗酒多先到，拜表行香盡不知。炮筍烹魚飽餐後，擁袍枕臂醉眠時。",
      "報君一語君應笑，兼亦無心羨保厘。"
    ]
  },
  {
    "volume": 460,
    "sequence": 6,
    "title": "問諸親友",
    "author": "白居易",
    "content": [
      "七十人難到，過三更較稀。占花租野寺，定酒典朝衣。",
      "趁醉春多出，貪歡夜未歸。不知親故口，道我是耶非。"
    ]
  },
  {
    "volume": 460,
    "sequence": 7,
    "title": "戲問牛司徒",
    "author": "白居易",
    "content": [
      "抖擻塵纓捋白須，半酣扶起問司徒。",
      "不知詔下懸車後，醉舞狂歌有例無。"
    ]
  },
  {
    "volume": 460,
    "sequence": 8,
    "title": "不與老為期",
    "author": "白居易",
    "content": [
      "不與老為期，因何兩鬢絲。才應免夭促，便已及衰羸。",
      "昨夜夢何在，明朝身不知。百憂非我所，三樂是吾師。",
      "閉目常閑坐，低頭每靜思。存神機慮息，養氣語言遲。",
      "行亦攜詩篋，眠多枕酒卮。自慚無一事，少有不安時。"
    ]
  },
  {
    "volume": 460,
    "sequence": 9,
    "title": "開龍門八節石灘詩二首",
    "author": "白居易",
    "content": [
      "鐵鑿金錘殷若雷，八灘九石劍棱摧。竹篙桂楫飛如箭，百筏千艘魚貫來。振錫導師憑眾力，揮金退傅施家財。",
      "他時相逐四方去，莫慮塵沙路不開。",
      "七十三翁旦暮身，誓開險路作通津。夜舟過此無傾覆，朝脛從今免苦辛。十裏叱灘變河漢，八寒陰獄化陽春。",
      "我身雖歿心長在，暗施慈悲與後人。"
    ]
  },
  {
    "volume": 460,
    "sequence": 10,
    "title": "閑坐",
    "author": "白居易",
    "content": [
      "婆娑放雞犬，嬉戲任兒童。閑坐槐陰下，開襟向晚風。",
      "漚麻池水裏，曬棗日陽中。人物何相稱，居然田舍翁。"
    ]
  },
  {
    "volume": 460,
    "sequence": 11,
    "title": "酬寄牛相公同宿話舊勸酒見贈",
    "author": "白居易",
    "content": [
      "每來政事堂中宿，共憶華陽觀裏時。日暮獨歸愁米盡，泥深同出借驢騎。交遊今日唯殘我，富貴當年更有誰。",
      "彼此相看頭雪白，一杯可合重推辭。"
    ]
  },
  {
    "volume": 460,
    "sequence": 12,
    "title": "道場獨坐",
    "author": "白居易",
    "content": [
      "整頓衣巾拂淨床，一瓶秋水一爐香。不論煩惱先須去，直到菩提亦擬忘。朝謁久停收劍佩，宴遊漸罷廢壺觴。",
      "世間無用殘年處，只合逍遙坐道場。"
    ]
  },
  {
    "volume": 460,
    "sequence": 13,
    "title": "偶作寄朗之",
    "author": "白居易",
    "content": [
      "曆想為官日，無如刺史時。歡娛接賓客，飽暖及妻兒。",
      "自到東都後，安閒更得宜。分司勝刺史，致仕勝分司。",
      "何況園林下，欣然得朗之。仰名同舊識，為樂即新知。",
      "有雪先相訪，無花不作期。鬥醲幹釀酒，誇妙細吟詩。",
      "裏巷千來往，都門五別離。岐分兩回首，書到一開眉。",
      "葉落槐亭院，冰生竹閣池。雀羅誰問訊，鶴氅罷追隨。",
      "身與心俱病，容將力共衰。老來多健忘，唯不忘相思。"
    ]
  },
  {
    "volume": 460,
    "sequence": 14,
    "title": "狂吟七言十四韻",
    "author": "白居易",
    "content": [
      "亦知世是休明世，自想身非富貴身。但恐人間為長物，不如林下作遺民。游依二室成三友，住近雙林當四鄰。",
      "性海澄渟平少浪，心田灑掃淨無塵。香山閑宿一千夜，梓澤連遊十六春。是客相逢皆故舊，無僧每見不殷勤。",
      "藥停有喜閑銷疾，金盡無憂醉忘貧。補綻衣裳愧妻女，支持酒肉賴交親。俸隨日計錢盈貫，祿逐年支粟滿囷。",
      "洛堰魚鮮供取足，遊村果熟饋爭新。詩章人與傳千首，壽命天教過七旬。點檢一生徼幸事，東都除我更無人。"
    ]
  },
  {
    "volume": 460,
    "sequence": 15,
    "title": "喜裴濤使君攜詩見訪，醉中戲贈",
    "author": "白居易",
    "content": [
      "忽聞扣戶醉吟聲，不覺停杯倒屣迎。",
      "共放詩狂同酒癖，與君別是一親情。"
    ]
  },
  {
    "volume": 460,
    "sequence": 16,
    "title": "得潮州楊相公繼之書並詩，以此寄之",
    "author": "白居易",
    "content": [
      "詩情書意兩殷勤，來自天南瘴海濱。初睹銀鉤還啟齒，細吟瓊什欲沾巾。鳳池隔絕三千里，蝸舍沈冥十五春。",
      "唯有新昌故園月，至今分照兩鄉人。"
    ]
  },
  {
    "volume": 460,
    "sequence": 17,
    "title": "宿府池西亭",
    "author": "白居易",
    "content": [
      "池上平橋橋下亭，夜深睡覺上橋行。",
      "白頭老尹重來宿，十五年前舊月明。"
    ]
  },
  {
    "volume": 460,
    "sequence": 18,
    "title": "閑眠",
    "author": "白居易",
    "content": [
      "暖床斜臥日曛腰，一覺閑眠百病銷。",
      "盡日一餐茶兩碗，更無所要到明朝。"
    ]
  },
  {
    "volume": 460,
    "sequence": 19,
    "title": "楊柳枝詞",
    "author": "白居易",
    "content": [
      "一樹春風千萬枝，嫩于金色軟於絲。",
      "永豐西角荒園裏，盡日無人屬阿誰。"
    ]
  },
  {
    "volume": 460,
    "sequence": 20,
    "title": "詔取永豐柳植禁苑感賦",
    "author": "白居易",
    "content": [
      "一樹衰殘委泥土，雙枝榮耀植天庭。",
      "定知玄象今春後，柳宿光中添兩星。"
    ]
  },
  {
    "volume": 460,
    "sequence": 21,
    "title": "齋居春久，感事遣懷",
    "author": "白居易",
    "content": [
      "齋戒坐三旬，笙歌發四鄰。月明停酒夜，眼暗看花人。",
      "賴學空為觀，深知念是塵。猶思閑語笑，未忘舊交親。",
      "久作龍門主，多為兔苑賓。水嬉歌盡日，雪宴燭通晨。",
      "事事皆過分，時時自問身。風光拋得也，七十四年春。"
    ]
  },
  {
    "volume": 460,
    "sequence": 22,
    "title": "每見呂南二郎中新文輒竊有所嘆惜因成長句以詠所懷",
    "author": "白居易",
    "content": [
      "雙金百煉少人知，縱我知君徒爾為。望梅閣老無妨渴，畫餅尚書不救饑。白日回頭看又晚，青雲舉足躡何遲。",
      "壯年可惜虛銷擲，遣把閑杯吟詠詩。"
    ]
  },
  {
    "volume": 460,
    "sequence": 23,
    "title": "胡吉鄭劉盧張等六賢皆多年壽予亦次焉偶於弊居合成尚齒之會七老相顧既醉且歡靜而思之此會稀有因成七言六韻以紀之傳好事者",
    "author": "白居易",
    "content": [
      "七人五百七十歲，拖紫紆朱垂白須。手裏無金莫嗟歎，尊中有酒且歡娛。詩吟兩句神還王，酒飲三杯氣尚粗。",
      "嵬峨狂歌教婢拍，婆娑醉舞遣孫扶。天年高過二疏傅，人數多於四皓圖。除卻三山五天竺，人間此會更應無。"
    ]
  },
  {
    "volume": 460,
    "sequence": 24,
    "title": "歡喜二偈",
    "author": "白居易",
    "content": [
      "得老加年誠可喜，當春對酒亦宜歡。",
      "心中別有歡喜事，開得龍門八節灘。",
      "眼暗頭旋耳重聽，唯餘心口尚醒醒。",
      "今朝歡喜緣何事，禮徹佛名百部經。"
    ]
  },
  {
    "volume": 460,
    "sequence": 25,
    "title": "閒居貧活計",
    "author": "白居易",
    "content": [
      "冠蓋閒居少，簞瓢陋巷深。稱家開戶牖，量力置園林。",
      "儉薄身都慣，營為力不任。饑烹一斤肉，暖臥兩重衾。",
      "尊有陶潛酒，囊無陸賈金。莫嫌貧活計，更富即勞心。"
    ]
  },
  {
    "volume": 460,
    "sequence": 26,
    "title": "贈諸少年",
    "author": "白居易",
    "content": [
      "少年莫笑我蹉跎，聽我狂翁一曲歌。入手榮名取雖少，關心穩事得還多。老慚退馬沾芻秣，高喜歸鴻脫弋羅。",
      "官給俸錢天與壽，些些貧病奈吾何。"
    ]
  },
  {
    "volume": 460,
    "sequence": 27,
    "title": "感所見",
    "author": "白居易",
    "content": [
      "巧者焦勞智者愁，愚翁何喜複何憂。莫嫌山木無人用，大勝籠禽不自由。網外老雞因斷尾，盤中鮮鱠為吞鉤。",
      "誰人會我心中事，冷笑時時一掉頭。"
    ]
  },
  {
    "volume": 460,
    "sequence": 28,
    "title": "寄黔州馬常侍",
    "author": "白居易",
    "content": [
      "閑看雙節信為貴，樂飲一杯誰與同。",
      "可惜風情與心力，五年拋擲在黔中。"
    ]
  },
  {
    "volume": 460,
    "sequence": 29,
    "title": "和李相公留守題漕上新橋六韻",
    "author": "白居易",
    "content": [
      "選石鋪新路，安橋壓古堤。似從銀漢下，落傍玉川西。",
      "影定欄杆倒，標高華表齊。煙開虹半見，月冷鶴雙棲。",
      "材映夔龍小，功嫌元凱低。從容濟世後，餘力及黔黎。"
    ]
  },
  {
    "volume": 460,
    "sequence": 30,
    "title": "閒居",
    "author": "白居易",
    "content": [
      "風雨蕭條秋少客，門庭冷靜晝多關。金羈駱馬近賣卻，羅袖柳枝尋放還。書卷略尋聊取睡，酒杯淺把粗開顏。",
      "眼昏入夜休看月，腳重經春不上山。心靜無妨喧處寂，機忘兼覺夢中閑。是非愛惡銷停盡，唯寄空身在世間。"
    ]
  },
  {
    "volume": 460,
    "sequence": 31,
    "title": "新秋夜雨",
    "author": "白居易",
    "content": [
      "蟋蟀暮啾啾，光陰不少留。松簷半夜雨，風幌滿床秋。",
      "曙早燈猶在，涼初簟未收。新晴好天氣，誰伴老人游。"
    ]
  },
  {
    "volume": 460,
    "sequence": 32,
    "title": "春眠",
    "author": "白居易",
    "content": [
      "枕低被暖身安穩，日照房門帳未開。",
      "還有少年春氣味，時時暫到夢中來。"
    ]
  },
  {
    "volume": 460,
    "sequence": 33,
    "title": "喜老自嘲",
    "author": "白居易",
    "content": [
      "面黑頭雪白，自嫌還自憐。毛龜蓍下老，蝙蝠鼠中仙。",
      "名籍同逋客，衣裝類古賢。裘輕被白氎，靴暖蹋烏氈。",
      "周易休開卦，陶琴不上弦。任從人棄擲，自與我周旋。",
      "鐵馬因疲退，鉛刀以鈍全。行開第八秩，可謂盡天年。"
    ]
  },
  {
    "volume": 460,
    "sequence": 34,
    "title": "能無愧",
    "author": "白居易",
    "content": [
      "十兩新綿褐，披行暖似春。一團香絮枕，倚坐穩於人。",
      "婢僕遣他嘗藥草，兒孫與我拂衣巾。回看左右能無愧，養活枯殘廢退身。"
    ]
  },
  {
    "volume": 460,
    "sequence": 35,
    "title": "河陽石尚書破迴鶻迎貴主過上黨射鷺𪆁繪畫為圖猥蒙見示稱歎不足以詩美之",
    "author": "白居易",
    "content": [
      "塞北虜郊隨手破，山東賊壘掉鞭收。烏孫公主歸秦地，白馬將軍入潞州。劍拔青鱗蛇尾活，弦抨赤羽火星流。",
      "須知鳥目猶難漏，縱有天狼豈足憂。畫角三聲刁鬥曉，清商一部管弦秋。他時麟閣圖勳業，更合何人居上頭。"
    ]
  },
  {
    "volume": 460,
    "sequence": 36,
    "title": "自詠老身示諸家屬",
    "author": "白居易",
    "content": [
      "壽及七十五，俸沾五十千。夫妻偕老日，甥侄聚居年。",
      "粥美嘗新米，袍溫換故綿。家居雖濩落，眷屬幸團圓。",
      "置榻素屏下，移爐青帳前。書聽孫子讀，湯看侍兒煎。",
      "走筆還詩債，抽衣當藥錢。支分閒事了，爬背向陽眠。"
    ]
  },
  {
    "volume": 460,
    "sequence": 37,
    "title": "自問此心呈諸老伴",
    "author": "白居易",
    "content": [
      "朝問此心何所思，暮問此心何所為。不入公門慵斂手，不看人面免低眉。居士室間眠得所，少年場上飲非宜。",
      "閒談亹亹留諸老，美醞徐徐進一卮。心未曾求過分事，身常少有不安時。此心除自謀身外，更問其餘盡不知。"
    ]
  },
  {
    "volume": 460,
    "sequence": 38,
    "title": "六年立春日人日作",
    "author": "白居易",
    "content": [
      "二日立春人七日，盤蔬餅餌逐時新。年方吉鄭猶為少，家比劉韓未是貧。鄉園節歲應堪重，親故歡游莫厭頻。",
      "試作循潮封眼想，何由得見洛陽春。"
    ]
  },
  {
    "volume": 460,
    "sequence": 39,
    "title": "齋居偶作",
    "author": "白居易",
    "content": [
      "童子裝爐火，行添一炷香。老翁持麈尾，坐拂半張床。",
      "卷縵看天色，移齋近日陽。甘鮮新餅果，穩暖舊衣裳。",
      "止足安生理，悠閒樂性場。是非一以遣，動靜百無妨。",
      "豈有物相累，兼無情可忘。不須憂老病，心是自醫王。"
    ]
  },
  {
    "volume": 460,
    "sequence": 40,
    "title": "詠身",
    "author": "白居易",
    "content": [
      "自中風來三曆閏，從懸車後幾逢春。周南留滯稱遺老，漢上羸殘號半人。薄有文章傳子弟，斷無書劄答交親。",
      "餘年自問將何用，恐是人間剩長身。"
    ]
  },
  {
    "volume": 460,
    "sequence": 41,
    "title": "予與山南王僕射起淮南李僕射紳事歷五朝踰三紀海內年輩今唯三人榮路雖殊交情不替聊題長句寄舉之公垂二相公",
    "author": "白居易",
    "content": [
      "故交海內只三人，二坐岩廊一臥雲。老愛詩書還似我，榮兼將相不如君。百年膠漆初心在，萬里煙霄中路分。",
      "阿閣鸞凰野田鶴，何人通道舊同群。"
    ]
  },
  {
    "volume": 460,
    "sequence": 42,
    "title": "讀道德經",
    "author": "白居易",
    "content": [
      "玄元皇帝著遺文，烏角先生仰後塵。金玉滿堂非己物，子孫委蛻是他人。世間盡不關吾事，天下無親於我身。",
      "只有一身宜愛護，少教冰炭逼心神。"
    ]
  },
  {
    "volume": 460,
    "sequence": 43,
    "title": "禽蟲十二章",
    "author": "白居易",
    "content": [
      "燕違戊巳鵲避歲，茲事因何羽族知。",
      "疑有鳳凰頒鳥曆，一時一日不參差。",
      "水中科鬥長成蛙，林下桑蟲老作蛾。",
      "蛙跳蛾舞仰頭笑，焉用鶤鵬鱗羽多。",
      "江魚群從稱妻妾，塞雁聯行號弟兄。",
      "但恐世間真眷屬，親疏亦是強為名。",
      "蠶老繭成不庇身，蜂饑蜜熟屬他人。",
      "須知年老憂家者，恐是二蟲虛苦辛。",
      "阿閣鵷鸞田舍烏，妍蚩貴賤兩懸殊。",
      "如何閉向深籠裏，一種摧頹觸四隅。",
      "獸中刀槍多怒吼，鳥遭羅弋盡哀鳴。",
      "羔羊口在緣何事，暗死屠門無一聲。",
      "蟭螟殺敵蚊巢上，蠻觸交爭蝸角中。",
      "應是諸天觀下界，一微塵內鬥英雄。",
      "蠨蛸網上罥蜉蝣，反復相持死始休。",
      "何異浮生臨老日，一彈指頃報恩讎。",
      "蟻王化飯為臣妾，蜾母偷蟲作子孫。",
      "彼此假名非本物，其間何怨複何恩。",
      "豆苗鹿嚼解烏毒，艾葉雀銜奪燕巢。",
      "鳥獸不曾看本草，諳知藥性是誰教。",
      "一鼠得仙生羽翼，眾鼠相看有羨色。",
      "豈知飛上未半空，已作烏鳶口中食。",
      "鵝乳養雛遺在水，魚心想子變成鱗。",
      "細微幽隱何窮事，知者唯應是聖人。"
    ]
  }
]