[
  {
    "volume": 837,
    "sequence": 1,
    "title": "山居詩二十四首",
    "author": "貫休",
    "content": [
      "休話喧嘩事事難，山翁只合住深山。數聲清磬是非外，一個閒人天地間。綠圃空階雲冉冉，異禽靈草水潺潺。",
      "無人與向群儒說，岩桂枝高亦好扳。",
      "難是言休即便休，清吟孤坐碧溪頭。三間茆屋無人到，十裏松陰獨自遊。明月清風宗炳社，夕陽秋色庾公樓。",
      "修心未到無心地，萬種千般逐水流。",
      "好鳥聲長睡眼開，好茶擎乳坐莓苔。不聞榮辱成番盡，只見熊羆作隊來。詩裏從前欺白雪，道情終遣似嬰孩。",
      "由來此事知音少，不是真風去不回。",
      "萬境忘機是道華，碧芙蓉裏日空斜。幽深有徑通仙窟，寂寞無人落異花。掣電浮雲真好喻，如龍似鳳不須誇。",
      "君看江上英雄塚，只有松根與柏槎。",
      "鞭後從他素發兼，湧清奔碧冷侵簾。高奇章句無人愛，澹泊身心舉世嫌。白石橋高吟不足，紅霞影暖臥無厭。",
      "居山別有非山意，莫錯將予比宋纖。",
      "鳥外塵中四十秋，亦曾高挹漢諸侯。如斯標緻雖清拙，大丈夫兒合自由。紫術黃菁苗蕺蕺，錦囊香麝語啾啾。",
      "終須心到曹溪叟，千歲櫧根雪滿頭。",
      "慵甚嵇康竟不回，何妨方寸似寒灰。山精日作兒童出，仙者時將玉器來。筠帚掃花驚睡鹿，地壚燒樹帶枯苔。",
      "不行朝市多時也，許史金張安在哉。",
      "心心心不住希夷，石屋巉岩鬢髮垂。養竹不除當路筍，愛松留得礙人枝。焚香開卷霞生砌，卷箔冥心月在池。",
      "多少故人頭盡白，不知今日又何之。",
      "龍藏琅函遍九垓，霜鐘金鼓振瓊台。堪嗟一句無人得，遂使吾師特地來。無角鐵牛眠少室，生兒石女老黃梅。",
      "令人轉憶龐居士，天上人間不可陪。",
      "五嶽煙霞連不斷，三山洞穴去應通。石窗欹枕疏疏雨，水碓無人浩浩風。童子念經深竹裏，獼猴拾虱夕陽中。",
      "因思往事拋心力，六七年來楚水東。",
      "塵埃中更有埃塵，時複雙眉十為顰。賴有年光飛似箭，是何心地亦稱人。回賢參孝時時說，蜂蠆狼貪日日新。",
      "天意剛容此徒在，不堪惆悵不堪陳。",
      "翠竇煙岩畫不成，桂華瀑沫雜芳馨。撥霞掃雪和雲母，掘石移松得茯苓。好鳥傍花窺玉磬，嫩苔和水沒金瓶。",
      "從他人說從他笑，地覆天翻也只寧。",
      "騰騰兀兀步遲遲，兆朕消磨只自知。龍猛金膏雖未作，孫登土窟且相宜。薜蘿山帔偏能gx，橡栗年糧亦且支。",
      "已得真人好消息，人間天上更無疑。",
      "嵐嫩風輕似碧紗，雪樓金像隔煙霞。葛苞玉粉生香壟，菌簇銀釘滿淨楂。舉世只知嗟逝水，無人微解悟空花。",
      "可憐擾擾塵埃裏，雙鬢如銀事似麻。",
      "千岩萬壑路傾欹，杉檜濛濛獨掩扉。劚藥童穿溪罅去，采花蜂冒曉煙歸。閑行放意尋流水，靜坐支頤到落暉。",
      "長憶南泉好言語，如斯癡鈍者還稀。",
      "一庵冥目在穹冥，菌枕松床蘚陣青。乳鹿暗行檉徑雪，瀑泉微濺石樓經。閑行不覺過天井，長嘯深能動嶽靈。",
      "應恐無人知此意，非凡非聖獨醒醒。",
      "慵刻芙蓉傳永漏，休誇麗藻鄙湯休。且為小囤盛紅粟，別有珍禽勝白鷗。拾栗遠尋深澗底，弄猿多在小峰頭。",
      "不能更出塵中也，百煉剛為繞指柔。",
      "業薪心火日燒煎，浪死虛生自古然。陸氏稱龍終妄矣，漢家得鹿更空焉。白衣居士深深說，青眼胡僧遠遠傳。",
      "剛地無人知此意，不堪惆悵落花前。",
      "露滴紅蘭玉滿畦，閑拖象屣到峰西。但令心似蓮花潔，何必身將槁木齊。古塹細煙紅樹老，半岩殘雪白猿啼。",
      "雖然不是桃源洞，春至桃花亦滿蹊。",
      "自休自已自安排，常願居山事偶諧。僧采樹衣臨絕壑，狖爭山果落空階。閑擔茶器緣青障，靜衲禪袍坐綠崖。",
      "虛作新詩反招隱，出來多與此心乖。",
      "石壚金鼎紅蕖嫩，香閣茶棚綠巘齊。塢燒崩騰奔澗鼠，岩花狼藉鬥山雞。蒙莊環外知音少，阮籍途窮旨趣低。",
      "應有世人來覓我，水重山疊幾層迷。",
      "自古浮華能幾幾，逝波終日去滔滔。漢王廢苑生秋草，吳主荒宮入夜濤。滿屋黃金機不息，一頭白髮氣猶高。",
      "豈知知足金仙子，霞外天香滿毳袍。",
      "如愚何止直如弦，只合深藏碧嶂前。但見山中常有雪，不知世上是何年。野人愛向庵前笑，赤玃頻來袖畔眠。",
      "只有逍遙好知己，何須更問洞中天。",
      "支公放鶴情相似，範泰論交趣不同。有念盡為煩惱相，無私方稱水晶宮。香焚薝卜諸峰曉，珠掐金剛萬境空。",
      "若買山資言不及，恒河沙劫用無窮。"
    ]
  },
  {
    "volume": 837,
    "sequence": 2,
    "title": "再逢虛中道士三首",
    "author": "貫休",
    "content": [
      "天目西峰古壞壇，壇邊相別雪漫漫。",
      "如今四十餘年也，還共當時恰一般。",
      "囊裏靈龜小似錢，道伊年與我同年。",
      "壺中長挈天相逐，何處升天更有天。",
      "吾道將君道且殊，君須全似老君須。",
      "尋常有語爭堪信，愛說蟠桃似甕粗。"
    ]
  },
  {
    "volume": 837,
    "sequence": 3,
    "title": "上盧使君二首",
    "author": "貫休",
    "content": [
      "一領彤弓下赤墀，惟將清淨作藩籬。馬卿山嶽金相似，張緒風情柳不如。心染煙霞新句出，筆驅奸蠹宿根隳。",
      "鄱陽黎庶還堪羨，頭有重天足有犛。",
      "司馬遷文亞聖人，三頭九陌碾香塵。盡傳棣萼麟兼鳳，終作昌朝甫與申。樓聳嬌歌疏雨過，風含和氣滿城春。",
      "因知寰海升平去，又見高宗夢裏人。"
    ]
  },
  {
    "volume": 837,
    "sequence": 4,
    "title": "陪馮使君遊六首：登幹霄亭",
    "author": "貫休",
    "content": [
      "擁翠捫蘿山屐輕，飄颻紅旆在青冥。仙科朱紱言非貴，溪鳥林泉癖愛聽。古桂林邊棋局濕，白雲堆裏茗煙青。",
      "因思廬嶽彌天客，手把金書倚石屏。"
    ]
  },
  {
    "volume": 837,
    "sequence": 5,
    "title": "陪馮使君遊六首：遊靈泉院",
    "author": "貫休",
    "content": [
      "珂佩喧喧滿路岐，亂泉聲裏扣禪扉。對花語合希夷境，坐石苔黏黼黻衣。鳥啄古杉雲冉冉，風吹清磬露霏霏。",
      "惠岩亦有孤峰在，只戀翻經未得歸。"
    ]
  },
  {
    "volume": 837,
    "sequence": 6,
    "title": "陪馮使君遊六首：過相思嶺",
    "author": "貫休",
    "content": [
      "譽自馨香道自怡，相思嶺上卻無機。荒渠葉覆深霞在，片石人吟一鳥飛。何處風砧傳古曲，誰家塚樹掛斜暉。",
      "因思往事真堪笑，鶴背漁竿未是歸。"
    ]
  },
  {
    "volume": 837,
    "sequence": 7,
    "title": "陪馮使君遊六首：錦沙墩",
    "author": "貫休",
    "content": [
      "臨水登山興自奇，錦沙墩上最多時。雖雲發白孤峰好，其奈名清聖主知。草媚蓮塘資逸步，雲生松壑有新詩。",
      "翛然別是神仙趣，豈羨東山妓樂隨。"
    ]
  },
  {
    "volume": 837,
    "sequence": 8,
    "title": "陪馮使君遊六首：釣罾潭",
    "author": "貫休",
    "content": [
      "境靜江清無事時，紅旌畫鷁動漁磯。心期只是行春去，日暮還應待鶴歸。風破綺霞山寺出，人歌白雪島花飛。",
      "自憐亦在仙舟上，玉浪翻翻濺草衣。"
    ]
  },
  {
    "volume": 837,
    "sequence": 9,
    "title": "陪馮使君遊六首：迎仙閣",
    "author": "貫休",
    "content": [
      "澗香霞影繞樓臺，卷箔憑闌耳目開。況從旌旗近鸞鳳，可憐談笑出塵埃。火雲不入長松徑，露茗何須白玉杯。",
      "誰道迎仙仙不至，今朝還有謝公來。"
    ]
  },
  {
    "volume": 837,
    "sequence": 10,
    "title": "賀雨上王使君二首",
    "author": "貫休",
    "content": [
      "一片丹心合萬靈，應時甘雨帶龍腥。驅塵煞燒連窮□，□電沖霓滿窅冥。處處已知倉廩溢，家家皆歇管弦聽。",
      "應須蚤勒南山石，黃霸清風滿內庭。",
      "由來天贊德唯馨，朋禱心期事盡行。玄妙久聞談佛母，感通今日見神明。破除秋熱飄蕭盡，還似春時散漫傾。",
      "他日為霖亦如此，諸生無不沐經營。"
    ]
  },
  {
    "volume": 837,
    "sequence": 11,
    "title": "感懷寄盧給事二首",
    "author": "貫休",
    "content": [
      "綿綿遠念近來多，喜鵲隨函到綠蘿。雖匪二賢曾入洛，忽驚六義減沈屙。童扳鄰杏隳牆瓦，燕啄花泥落砌莎。",
      "好更因人寄消息，沃州歸去已蹉跎。",
      "常憶團圓繡像前，東歸經亂獨生全。孤峰已住六七處，萬事無成三十年。每想苑牆危逼路，更思缽塔曉淩煙。",
      "如今憔悴荊枝盡，一諷來書一愴然。"
    ]
  },
  {
    "volume": 837,
    "sequence": 12,
    "title": "賀鄭使君",
    "author": "貫休",
    "content": [
      "三衢蜂蠆陷城池，八詠龍韜整武貔。才諭危亡書半幅，便思父母淚雙垂。戈收甲束投仁境，汗浹魂飄拜虎旗。",
      "死地再生知德重，精兵連譀覺山移。人和美葉禎祥出，陣善深為典教推。仗信輸誠方始是，執俘折馘欲何為。",
      "清威嚴令無纖壒，長路深山不拾遺。七邑恩波歌浩渺，一方雲物自鮮奇。天文仰視同諸掌，劍術無前更數誰。",
      "戰馬閑眠汀草遠，秋鼙幹揭嶽霞隳。義為土地精靈伏，仁作金湯鐵石卑。龔遂劉寬同煦嫗，張飛關羽太驅馳。",
      "笙歌席上偏憐客，刀劍林中亦念詩。縠渚美為長飲水，金山高作受降碑。時猶草草秋方盡，陳是堂堂孰敢窺。",
      "寵渥豈唯分節鉞，勳庸須勒上鐘彝。神資天贊誰堪比，名遂功成自不知。卷箔倚闌雲欲雪，擁壚傾榼酒如飴。",
      "扶堯社稷常憂老，到郭汾陽亦未遲。釋子沾恩無以報，只將葑菲賀階墀。"
    ]
  },
  {
    "volume": 837,
    "sequence": 13,
    "title": "送鄭使君",
    "author": "貫休",
    "content": [
      "刺婺廉閩動帝台，唯將清淨作梯媒。綠沈槍卓妖星落，白玉壺澄苦霧開。仁愛久懸溪上月，恩光又發嶺頭梅。",
      "天資劉邵龔黃筆，神助韓彭衛霍才。古驛劍江分掩映，畫旗花舫下喧豗。鳳麟帟幕芙蓉坼，洞壑清威霹靂來。",
      "禮樂封疆添禮樂，塵埃時節勿塵埃。荔支花下驅千騎，薝卜林中禮萬回。視事蠻奴磨玉硯，邀賓海月射金杯。",
      "謳歌合合千門樂，鼙角雄雄一閣雷。君父恩深頭早白，子孫榮襲日難陪。東陽緇素如何好，空向生祠祝上臺。"
    ]
  },
  {
    "volume": 837,
    "sequence": 14,
    "title": "贈楊公杜之舅",
    "author": "貫休",
    "content": [
      "分盡君憂一不遺，鳳書征入萬民悲。風雲終日如相逐，雨露前程即可知。畫舸還盛江革石，秋山又看謝安棋。",
      "談諧儘是經邦術，頭角由來出世姿。天地事須歸橐鑰，文章誰得到罘罳。扣舷傍島清吟健，問俗看漁晚泊遲。",
      "霞影滿江搖枕簟，鳥行和月下漣漪。周秦漢魏書書在，麟鳳龜龍步步隨。金殿恩波將浩浩，圭峰意緒謾孜孜。",
      "郡中條令春常在，境外歌謠美更奇。道者藥壚留要妙，林僧禪偈寄相思。王楊盧駱真何者，房杜蕭張更是誰。",
      "應念衢民千萬戶，家家皆置一生祠。"
    ]
  },
  {
    "volume": 837,
    "sequence": 15,
    "title": "游金華山禪院",
    "author": "貫休",
    "content": [
      "茲地曾棲菩薩僧，旃檀樓殿瀑崩騰。因知境勝終難到，問著人來悉不曾。斜穀暗藏千載雪，薄嵐常翳一龕燈。",
      "多慚不及當時海，又下嵯峨一萬層。"
    ]
  },
  {
    "volume": 837,
    "sequence": 16,
    "title": "寄鄭道士二首",
    "author": "貫休",
    "content": [
      "常憶蘇耽好羽儀，信安山觀住多時。",
      "不知玉質雙棲處，兩個仙人是阿誰。",
      "誰帶金輪髻裏珠，何妨相逐去清都。",
      "舊山大有閒田地，五色香茆有子無。"
    ]
  },
  {
    "volume": 837,
    "sequence": 17,
    "title": "送少年禪師二首",
    "author": "貫休",
    "content": [
      "秀眉青目樹花衣，一缽隨緣智不知。",
      "佛與輪王嫌不作，世間剛有個癡兒。",
      "萬水千山一鶴飛，豈愁遊子暮何之。",
      "古今此著無人會，王積新輸更不疑。"
    ]
  },
  {
    "volume": 837,
    "sequence": 18,
    "title": "古劍池",
    "author": "貫休",
    "content": [
      "秋水蓮花三四枝，我來慷慨步遲遲。",
      "不決浮雲斬邪佞，真成龍去擬何為。"
    ]
  },
  {
    "volume": 837,
    "sequence": 19,
    "title": "曹娥碑",
    "author": "貫休",
    "content": [
      "高碑說爾孝應難，彈指端思白浪間。",
      "堪歎行人不回首，前山應是苧蘿山。"
    ]
  },
  {
    "volume": 837,
    "sequence": 20,
    "title": "比干傳",
    "author": "貫休",
    "content": [
      "昏王亡國豈堪陳，只見明誠不見身。",
      "想得先生也知自，欲將留與後來人。"
    ]
  },
  {
    "volume": 837,
    "sequence": 21,
    "title": "送人遊茆山",
    "author": "貫休",
    "content": [
      "鳥啼花笑暖紛紛，路入青雲白石門。",
      "君到前頭好看好，老僧或恐是茆君。"
    ]
  },
  {
    "volume": 837,
    "sequence": 22,
    "title": "聞杜宇",
    "author": "貫休",
    "content": [
      "咽雨哀風更不停，春光於爾豈無情。",
      "宜須喚得謝豹出，方始年年無此聲。"
    ]
  },
  {
    "volume": 837,
    "sequence": 23,
    "title": "聽曉角",
    "author": "貫休",
    "content": [
      "三會單于滿閣風，五行無忒月朦朧。",
      "如何十萬家休戚，只在嗚嗚咽咽中。"
    ]
  },
  {
    "volume": 837,
    "sequence": 24,
    "title": "宿赤松山觀題道人水閣兼寄郡守",
    "author": "貫休",
    "content": [
      "珠殿香輧倚翠棱，寒棲吾道寄孫登。豈應肘後終無分，見說仙中亦有僧。雲斂石泉飛險竇，月明山鼠下枯藤。",
      "還如華頂清談夜，因有新詩寄鄭弘。"
    ]
  },
  {
    "volume": 837,
    "sequence": 25,
    "title": "春遊涼泉寺",
    "author": "貫休",
    "content": [
      "一到涼泉未擬歸，迸珠噴玉落階墀。幾多僧只因泉在，無限松如潑墨為。雲塹含香啼鳥細，茗甌擎乳落花遲。",
      "青山看著不可上，多病多慵爭奈伊。"
    ]
  },
  {
    "volume": 837,
    "sequence": 26,
    "title": "經吳宮",
    "author": "貫休",
    "content": [
      "夫差昏暗霸圖傾，千古淒涼地不靈。妖豔恩餘宮露濁，忠臣心苦海山青。蕭條陵隴侵寒水，仿佛樓臺出杳冥。",
      "此是前車況非遠，六朝何更不惺惺。"
    ]
  },
  {
    "volume": 837,
    "sequence": 27,
    "title": "送薛侍郎貶峽州司馬",
    "author": "貫休",
    "content": [
      "得罪唯驚恩未酬，夷陵山水稱閒遊。人如八凱須當國，猿到三聲不用愁。花落扁舟香冉冉，草侵公署雨修修。",
      "因人好寄新詩好，不獨江東有沃州。"
    ]
  },
  {
    "volume": 837,
    "sequence": 28,
    "title": "將入匡山宿韓判官宅",
    "author": "貫休",
    "content": [
      "一宿蘭堂接上才，白雪歸去幾裴回。黛青峰朵孤吟後，雪白猿兒必寄來。簾卷茶煙縈墮葉，月明棋子落深苔。",
      "明朝江上空回首，始覺清風不可陪。"
    ]
  },
  {
    "volume": 837,
    "sequence": 29,
    "title": "送鄭侍郎騫赴闕",
    "author": "貫休",
    "content": [
      "文章國器盡琅玕，朝騎駸駸歲欲殘。彩筆只宜天上用，繡衣偏稱雪中看。休驚斷雁離三楚，漸入祥煙下七盤。",
      "翰苑舊知憑與說，紫金輪畔寄書難。"
    ]
  },
  {
    "volume": 837,
    "sequence": 30,
    "title": "上盧使君",
    "author": "貫休",
    "content": [
      "一別旌旗已一年，二林真子勸安禪。常思雙戟華堂裏，還似孤峰峭壁前。步出林泉多吉夢，帆侵分野入祥煙。",
      "自憐酷似隨陽雁，霜打風飄到日邊。"
    ]
  },
  {
    "volume": 837,
    "sequence": 31,
    "title": "寄匡山大願和尚",
    "author": "貫休",
    "content": [
      "一聽玄音下竹亭，卻思窗雪與囊螢。只將清淨酬恩德，敢信文章有性靈。夢曆山床聞鶴語，吟思海月上沙汀。",
      "不堪回首滄江上，萬仞廬峰在杳冥。"
    ]
  },
  {
    "volume": 837,
    "sequence": 32,
    "title": "別盧使君歸東陽二首",
    "author": "貫休",
    "content": [
      "雨氣濛濛草滿庭，式微吟劇更誰聽。詩逢匠化唯貪住，日覺恩深不易銘。心苦只應消鬢黑，夢遊頻入倚天青。",
      "從茲還似歸回首，唯祝台星與福星。",
      "家在嚴陵釣渚旁，細漣嘉樹拂窗涼。難醫林藪煙霞癖，又出芝蘭父母鄉。孤帆好風千里暖，深花黃鳥一聲長。",
      "終期金鼎調羹日，再近尼丘日月光。"
    ]
  },
  {
    "volume": 837,
    "sequence": 33,
    "title": "溪寺水閣閑眺因寄宋使君",
    "author": "貫休",
    "content": [
      "溪木蕭條一憑闌，玉霜飛後浪花寒。釣魚船上風煙暝，古木林中砧杵幹。至竟道心方始是，空耽山色亦無端。",
      "誰如太守分憂外，時把西經盡日看。"
    ]
  },
  {
    "volume": 837,
    "sequence": 34,
    "title": "春送趙文觀送故合州座主神櫬歸洛",
    "author": "貫休",
    "content": [
      "喜繼于悲錦水東，還鄉仙騎卻尋嵩。再燒良玉堯雲動，方報深恩絳帳空。遠道靈輀春欲盡，亂山羸馬恨無窮。",
      "他年必立吾君側，好把書紳答至公。"
    ]
  },
  {
    "volume": 837,
    "sequence": 35,
    "title": "z6光大師草書歌",
    "author": "貫休",
    "content": [
      "雪壓千峰橫枕上，窮困雖多還激壯。看師逸跡兩相宜，高適歌行李白詩。海上驚驅山猛燒，吹斷狂煙著沙草。",
      "江樓曾見落星石，幾回試發將軍炮。別有寒雕掠絕壁，提上玄猿更生力。又見吳中磨角來，舞槊盤刀初觸擊。",
      "好文天子揮宸翰，禦制本多推玉案。晨開水殿教題壁，題罷紫衣親寵錫。僧家愛詩自拘束，僧家愛畫亦局促。",
      "唯師草聖藝偏高，一掬山泉心便足。"
    ]
  },
  {
    "volume": 837,
    "sequence": 36,
    "title": "題成都玉局觀孫位畫龍",
    "author": "貫休",
    "content": [
      "我見蘇州昆山佛殿中，金城柱上有二龍。",
      "老僧相傳道是僧繇手，尋常入海共龍鬥。",
      "又聞蜀國玉局觀有孫遇跡，蟠屈身長八十尺。",
      "遊人爭看不敢近，頭覷寒泉萬丈碧。"
    ]
  },
  {
    "volume": 837,
    "sequence": 37,
    "title": "觀地獄圖",
    "author": "貫休",
    "content": [
      "峨峨非劍閣，有樹不堪攀。佛手遮不得，人心似等閒。",
      "周王應未雪，白起作何顏。盡日空彈指，茫茫塵世間。"
    ]
  },
  {
    "volume": 837,
    "sequence": 38,
    "title": "贈雷卿張明府",
    "author": "貫休",
    "content": [
      "任官征戰後，度日寄閑身。封卷還高客，飛書問野人。",
      "廢田教種穀，生路遣尋薪。若起柴桑興，無先漉酒巾。"
    ]
  },
  {
    "volume": 837,
    "sequence": 39,
    "title": "獻錢尚父",
    "author": "貫休",
    "content": [
      "貴逼人來不自由，龍驤鳳翥勢難收。滿堂花醉三千客，一劍霜寒十四州。鼓角揭天嘉氣冷，風濤動地海山秋。",
      "東南永作金天柱，誰羨當時萬戶侯。"
    ]
  },
  {
    "volume": 837,
    "sequence": 40,
    "title": "繡州張相公見訪",
    "author": "貫休",
    "content": [
      "德符唐德瑞通天，曾叱讒諛玉座前。千襲彩衣宮錦薄，數床禦劄主恩偏。出師暫放張良箸，得罪惟撐範蠡船。",
      "未報君恩終必報，不妨金地禮青蓮。"
    ]
  },
  {
    "volume": 837,
    "sequence": 41,
    "title": "題某公宅",
    "author": "貫休",
    "content": [
      "宅成天下借圖看，始笑平生眼力慳。地占百灣多是水，樓無一面不當山。荷深似入苕溪路，石怪疑行雁蕩間。",
      "只恐中原方鼎沸，天心未遣主人閑。"
    ]
  },
  {
    "volume": 837,
    "sequence": 42,
    "title": "海覺禪師山院",
    "author": "貫休",
    "content": [
      "人言海覺老宗師，隱絕層巔世莫知。青草不生行道跡，白雲常護坐禪扉。六環金錫飛來後，一派銀河瀉落時。",
      "借問大心能濟物，龍門風雹卷天池。"
    ]
  },
  {
    "volume": 837,
    "sequence": 43,
    "title": "悼張道古",
    "author": "貫休",
    "content": [
      "清河逝水大匆匆，東觀無人失至公。天上君恩三載隔，鑒中鸞影一時空。墳生苦霧蒼茫外，門掩寒雲寂寞中。",
      "惆悵斯人又如此，一聲蠻笛滿江風。"
    ]
  },
  {
    "volume": 837,
    "sequence": 44,
    "title": "月夕",
    "author": "貫休",
    "content": [
      "霜月夜裴回，樓中羌笛催。曉風吹不盡，江上落殘梅。"
    ]
  },
  {
    "volume": 837,
    "sequence": 45,
    "title": "夜雨",
    "author": "貫休",
    "content": [
      "夜雨山草濕，爽籟雜枯木。閑吟竺仙偈，清絕過於玉。"
    ]
  },
  {
    "volume": 837,
    "sequence": 46,
    "title": "晚望",
    "author": "貫休",
    "content": [
      "落日碧江靜，蓮唱清且閑。更尋花發處，借月過前灣。"
    ]
  },
  {
    "volume": 837,
    "sequence": 47,
    "title": "早霜寄蔡大",
    "author": "貫休",
    "content": [
      "昨夜楚鐘鳴，飛霜下楚城。定知遷客鬢，先向鑒中生。"
    ]
  },
  {
    "volume": 837,
    "sequence": 48,
    "title": "贈寫經僧楚雲",
    "author": "貫休",
    "content": [
      "剔皮刺血誠何苦，為寫靈山九會文。",
      "十指瀝幹終七軸，後來求法更無君。"
    ]
  },
  {
    "volume": 837,
    "sequence": 49,
    "title": "寄題詮律師院",
    "author": "貫休",
    "content": [
      "錦溪光裏聳樓臺，師院高淩積翠開。深竹杪聞殘磬盡，一茶中見數帆來。焚香只是看新律，幽步猶疑損綠苔。",
      "莫訝題詩又東去，石房清冷在天臺。"
    ]
  },
  {
    "volume": 837,
    "sequence": 50,
    "title": "寄天臺葉道士",
    "author": "貫休",
    "content": [
      "負局高風不可陪，玉霄峰北置樓臺。注參同契未將出，尋楖栗僧多宿來。颼槭松風山棗落，閑關溪鳥術花開。",
      "終須肘後相傳好，莫便乘鸞去不回。"
    ]
  },
  {
    "volume": 837,
    "sequence": 51,
    "title": "送道友歸天臺",
    "author": "貫休",
    "content": [
      "蘚濃苔濕冷層層，珍重先生獨去登。氣養三田傳未得，藥非八石許還曾。雲根應狎玉斧子，月徑多尋銀地僧。",
      "太守苦留終不住，可憐江上去騰騰。"
    ]
  },
  {
    "volume": 837,
    "sequence": 52,
    "title": "陶種柑橙，令山童買之",
    "author": "貫休",
    "content": [
      "高步南山南，高歌北山北。數載買柑橙，山資近又足。"
    ]
  },
  {
    "volume": 837,
    "sequence": 53,
    "title": "春送僧",
    "author": "貫休",
    "content": [
      "蜀魄關關花雨深，送師沖雨到江潯。",
      "不能更折江頭柳，自有青青松柏心。"
    ]
  },
  {
    "volume": 837,
    "sequence": 54,
    "title": "律師",
    "author": "貫休",
    "content": [
      "薝蔔花紅徑草青，雪膚冰骨步輕輕。",
      "今朝暫到焚香處，只恐床前有虱聲。"
    ]
  },
  {
    "volume": 837,
    "sequence": 55,
    "title": "書石壁禪居屋壁",
    "author": "貫休",
    "content": [
      "赤旃檀塔六七級，白菡萏花三四枝。",
      "禪客相逢只彈指，此心能有幾人知。"
    ]
  },
  {
    "volume": 837,
    "sequence": 56,
    "title": "句",
    "author": "貫休",
    "content": [
      "今日再三難更識，讖辭唯道待錢來。（周寶蒞丹陽，州人",
      "有事，輒雲待錢來，後果以錢鏐代之。此上錢鏐句也）",
      "雁蕩經行雲漠漠，龍湫宴坐雨濛濛。（雁蕩山今有經行台、",
      "宴坐峰，皆以休得名）",
      "刻成箏柱雁相挨。",
      "黃昏風雨黑如盤，別我不知何處去。（《俠客》，見《劍俠傳》）",
      "郭尚父休誇塞北，裴中令莫說淮西。",
      "萬計交人買，華軒保惜深。",
      "如何忠為主，至竟不封侯。",
      "但看千騎去，知有幾人歸。",
      "一生不蓄買田錢，華屋何心亦偶然。客至多逢僧在坐，釣歸惟許鶴隨船。",
      "家為買琴添舊價，廚因養鶴減晨炊。",
      "粘粉為題棲鳳竹，帶香因洗落花泉。"
    ]
  }
]