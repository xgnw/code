[
  {
    "volume": 450,
    "sequence": 1,
    "title": "戊申歲暮詠懷三首",
    "author": "白居易",
    "content": [
      "窮冬月末兩三日，半百年過六七時。龍尾趁朝無氣力，牛頭參道有心期。榮華外物終須悟，老病傍人豈得知。",
      "猶被妻兒教漸退，莫求致仕且分司。",
      "唯生一女才十二，只欠三年未六旬。婚嫁累輕何怕老，饑寒心慣不憂貧。紫泥丹筆皆經手，赤紱金章盡到身。",
      "更擬踟躕覓何事，不歸嵩洛作閒人。",
      "七年囚閉作籠禽，但願開籠便入林。幸得展張今日翅，不能辜負昔時心。人間禍福愚難料，世上風波老不禁。",
      "萬一差池似前事，又應追悔不抽簪。"
    ]
  },
  {
    "volume": 450,
    "sequence": 2,
    "title": "贈夢得",
    "author": "白居易",
    "content": [
      "心中萬事不思量，坐倚屏風臥向陽。漸覺詠詩猶老醜，豈宜憑酒更粗狂。頭垂白髮我思退，腳蹋青雲君欲忙。",
      "只有今春相伴在，花前剩醉兩三場。"
    ]
  },
  {
    "volume": 450,
    "sequence": 3,
    "title": "想東遊五十韻",
    "author": "白居易",
    "content": [
      "海內時無事，江南歲有秋。生民皆樂業，地主盡賢侯。",
      "郊靜銷戎馬，城高逼鬥牛。平河七百里，沃壤二三州。",
      "坐有湖山趣，行無風浪憂。食甯妨解纜，寢不廢乘流。",
      "泉石諳天竺，煙霞識虎丘。餘芳認蘭澤，遺詠思蘋洲。",
      "菡萏紅塗粉，菰蒲綠潑油。鱗差漁戶舍，綺錯稻田溝。",
      "紫洞藏仙窟，玄泉貯怪湫。精神昂老鶴，姿彩媚潛虯。",
      "靜閱天工妙，閑窺物狀幽。投竿出比目，擲果下獼猴。",
      "味苦蓮心小，漿甜蔗節稠。橘苞從自結，藕孔是誰鎪。",
      "逐日移潮信，隨風變棹謳。遞夫交烈火，候吏次鳴騶。",
      "梵塔形疑踴，閶門勢欲浮。客迎攜酒榼，僧待置茶甌。",
      "小宴閒談笑，初筵雅獻酬。稍催朱蠟炬，徐動碧牙籌。",
      "圓醆飛蓮子，長裾曳石榴。柘枝隨畫鼓，調笑從香球。",
      "幕颺雲飄檻，簾褰月露鉤。舞繁紅袖凝，歌切翠眉愁。",
      "弦管甯容歇，杯盤未許收。良辰宜酩酊，卒歲好優遊。",
      "鱠縷鮮仍細，蓴絲滑且柔。飽餐為日計，穩睡是身謀。",
      "名愧空虛得，官知止足休。自嫌猶屑屑，眾笑大悠悠。",
      "物表疏形役，人寰足悔尤。蛾須遠燈燭，兔勿近罝罘。",
      "幻世春來夢，浮生水上漚。百憂中莫入，一醉外何求。",
      "未死癡王湛，無兒老鄧攸。蜀琴安膝上，周易在床頭。",
      "去去無程客，行行不系舟。勞君頻問訊，勸我少淹留。",
      "雲雨多分散，關山苦阻修。一吟江月別，七見日星周。",
      "珠玉傳新什，鵷鸞念故儔。懸旌心宛轉，束楚意綢繆。",
      "驛舫妝青雀，官槽秣紫騮。鏡湖期遠泛，禹穴約冥搜。",
      "預掃題詩壁，先開望海樓。飲思親履舄，宿憶並衾裯。",
      "志氣吾衰也，風情子在不。應須相見後，別作一家遊。"
    ]
  },
  {
    "volume": 450,
    "sequence": 4,
    "title": "病免後喜除賓客",
    "author": "白居易",
    "content": [
      "臥在漳濱滿十旬，起為商皓伴三人。",
      "從今且莫嫌身病，不病何由索得身。"
    ]
  },
  {
    "volume": 450,
    "sequence": 5,
    "title": "長樂亭留別",
    "author": "白居易",
    "content": [
      "灞滻風煙函谷路，曾經幾度別長安。昔時蹙促為遷客，今日從容自去官。優詔幸分四皓秩，祖筵慚繼二疏歡。",
      "塵纓世網重重縛，回顧方知出得難。"
    ]
  },
  {
    "volume": 450,
    "sequence": 6,
    "title": "陝府王大夫相迎偶贈",
    "author": "白居易",
    "content": [
      "紫微閣老自多情，白首園公豈要迎。伴我綠槐陰下歇，向君紅旆影前行。綸巾發少渾欹仄，籃輿肩齊甚穩平。",
      "但問主人留幾日，分司賓客去無程。"
    ]
  },
  {
    "volume": 450,
    "sequence": 7,
    "title": "別陝州王司馬",
    "author": "白居易",
    "content": [
      "笙歌惆悵欲為別，風景闌珊初過春。",
      "爭得遣君詩不苦，黃河岸上白頭人。"
    ]
  },
  {
    "volume": 450,
    "sequence": 8,
    "title": "將至東都先寄令狐留守",
    "author": "白居易",
    "content": [
      "黃鳥無聲葉滿枝，閑吟想到洛城時。惜逢金穀三春盡，恨拜銅樓一月遲。詩境忽來還自得，醉鄉潛去與誰期。",
      "東都添個狂賓客，先報壺觴風月知。"
    ]
  },
  {
    "volume": 450,
    "sequence": 9,
    "title": "答崔十八見寄",
    "author": "白居易",
    "content": [
      "明朝欲見琴尊伴，洗拭金杯拂玉徽。君乞曹州刺史替，我拋刑部侍郎歸。倚瘡老馬收蹄立，避箭高鴻盡翅飛。",
      "豈料洛陽風月夜，故人垂老得相依。"
    ]
  },
  {
    "volume": 450,
    "sequence": 10,
    "title": "贈皇甫賓客",
    "author": "白居易",
    "content": [
      "輕衣穩馬槐陰路，漸近東來漸少塵。耳鬧久憎聞俗事，眼明初喜見閒人。昔曾對作承華相，今複連為博望賓。",
      "始信淡交宜久遠，與君轉老轉相親。"
    ]
  },
  {
    "volume": 450,
    "sequence": 11,
    "title": "歸履道宅",
    "author": "白居易",
    "content": [
      "驛吏引藤輿，家童開竹扉。往時多暫住，今日是長歸。",
      "眼下有衣食，耳邊無是非。不論貧與富，飲水亦應肥。"
    ]
  },
  {
    "volume": 450,
    "sequence": 12,
    "title": "問江南物",
    "author": "白居易",
    "content": [
      "歸來未及問生涯，先問江南物在耶。引手摩挲青石筍，回頭點檢白蓮花。蘇州舫故龍頭暗，王尹橋傾雁齒斜。",
      "別有夜深惆悵事，月明雙鶴在裴家。"
    ]
  },
  {
    "volume": 450,
    "sequence": 13,
    "title": "蕭庶子相過",
    "author": "白居易",
    "content": [
      "半日停車馬，何人在白家。殷勤蕭庶子，愛酒不嫌茶。"
    ]
  },
  {
    "volume": 450,
    "sequence": 14,
    "title": "答尉遲少尹問所須",
    "author": "白居易",
    "content": [
      "乍到頻勞問所須，所須非玉亦非珠。",
      "愛君水閣宜閑詠，每有詩成許去無。"
    ]
  },
  {
    "volume": 450,
    "sequence": 15,
    "title": "詠閑",
    "author": "白居易",
    "content": [
      "但有閑銷日，都無事系懷。朝眠因客起，午飯伴僧齋。",
      "樹合陰交戶，池分水夾階。就中今夜好，風月似江淮。"
    ]
  },
  {
    "volume": 450,
    "sequence": 16,
    "title": "同崔十八寄元浙東王陝州",
    "author": "白居易",
    "content": [
      "未能同隱雲林下，且複相招祿仕間。隨月有錢勝賣藥，終年無事抵歸山。鏡湖水遠何由泛，棠樹枝高不易攀。",
      "惆悵八科殘四在，兩人榮鬧兩人閑。"
    ]
  },
  {
    "volume": 450,
    "sequence": 17,
    "title": "答蘇庶子月夜聞家僮奏樂見贈",
    "author": "白居易",
    "content": [
      "牆西明月水東亭，一曲霓裳按小伶。",
      "不敢邀君無別意，弦生管澀未堪聽。"
    ]
  },
  {
    "volume": 450,
    "sequence": 18,
    "title": "偶吟",
    "author": "白居易",
    "content": [
      "裏巷多通水，林園盡不扃。松身為外戶，池面是中庭。",
      "元氏詩三帙，陳家酒一瓶。醉來狂發詠，鄰女映籬聽。"
    ]
  },
  {
    "volume": 450,
    "sequence": 19,
    "title": "白蓮池泛舟",
    "author": "白居易",
    "content": [
      "白藕新花照水開，紅窗小舫信風回。",
      "誰教一片江南興，逐我殷勤萬里來。"
    ]
  },
  {
    "volume": 450,
    "sequence": 20,
    "title": "池上即事",
    "author": "白居易",
    "content": [
      "行尋甃石引新泉，坐看修橋補釣船。綠竹掛衣涼處歇，清風展簟困時眠。身閑當貴真天爵，官散無憂即地仙。",
      "林下水邊無厭日，便堪終老豈論年。"
    ]
  },
  {
    "volume": 450,
    "sequence": 21,
    "title": "酬裴相公見寄二絕",
    "author": "白居易",
    "content": [
      "習靜心方泰，勞生事漸稀。可憐安穩地，舍此欲何歸。",
      "一雙垂翅鶴，數首解嘲文。總是迂閑物，爭堪伴相君。"
    ]
  },
  {
    "volume": 450,
    "sequence": 22,
    "title": "答夢得聞蟬見寄",
    "author": "白居易",
    "content": [
      "開緘思浩然，獨詠晚風前。人貌非前日，蟬聲似去年。",
      "槐花新雨後，柳影欲秋天。聽罷無他計，相思又一篇。"
    ]
  },
  {
    "volume": 450,
    "sequence": 23,
    "title": "令狐尚書許過弊居先贈長句",
    "author": "白居易",
    "content": [
      "不矜軒冕愛林泉，許到池頭一醉眠。已遣平治行藥徑，兼教掃拂釣魚船。應將筆硯隨詩主，定有笙歌伴酒仙。",
      "只候高情無別物，蒼苔石筍白花蓮。"
    ]
  },
  {
    "volume": 450,
    "sequence": 24,
    "title": "自題",
    "author": "白居易",
    "content": [
      "老宜官冷靜，貧賴俸優饒。熱月無堆案，寒天不趁朝。",
      "傍看應寂寞，自覺甚逍遙。徒對盈尊酒，兼無愁可銷。"
    ]
  },
  {
    "volume": 450,
    "sequence": 25,
    "title": "答崔十八",
    "author": "白居易",
    "content": [
      "勞將白叟比黃公，今古由來事不同。",
      "我有商山君未見，清泉白石在胸中。"
    ]
  },
  {
    "volume": 450,
    "sequence": 26,
    "title": "偶詠",
    "author": "白居易",
    "content": [
      "禦熱蕉衣健，扶羸竹杖輕。誦經憑檻立，散藥繞廊行。",
      "暝槿無風落，秋蟲欲雨鳴。身閑當將息，病亦有心情。"
    ]
  },
  {
    "volume": 450,
    "sequence": 27,
    "title": "答蘇六",
    "author": "白居易",
    "content": [
      "但喜暑隨三伏去，不知秋送二毛來。",
      "更無別計相寬慰，故遣陽關勸一杯。"
    ]
  },
  {
    "volume": 450,
    "sequence": 28,
    "title": "秋遊",
    "author": "白居易",
    "content": [
      "下馬閑行伊水頭，涼風清景勝春遊。",
      "何事古今詩句裏，不多說著洛陽秋。"
    ]
  },
  {
    "volume": 450,
    "sequence": 29,
    "title": "偶作",
    "author": "白居易",
    "content": [
      "張翰一杯酒，榮期三樂歌。聰明傷混沌，煩惱汙頭陀。",
      "簟冷秋生早，階閑日上多。近來門更靜，無雀可張羅。"
    ]
  },
  {
    "volume": 450,
    "sequence": 30,
    "title": "游平原贈晦叔",
    "author": "白居易",
    "content": [
      "照水容雖老，登山力未衰。欲眠先命酒，暫歇亦吟詩。",
      "且喜身無縛，終慚鬢有絲。回頭語閑伴，閑校十年遲。"
    ]
  },
  {
    "volume": 450,
    "sequence": 31,
    "title": "不出門",
    "author": "白居易",
    "content": [
      "不出門來又數旬，將何銷日與誰親。鶴籠開處見君子，書卷展時逢古人。自靜其心延壽命，無求於物長精神。",
      "能行便是真修道，何必降魔調伏身。"
    ]
  },
  {
    "volume": 450,
    "sequence": 32,
    "title": "歎鶴病",
    "author": "白居易",
    "content": [
      "右翅低垂左脛傷，可憐風貌甚昂藏。",
      "亦知白日青天好，未要高飛且養瘡。"
    ]
  },
  {
    "volume": 450,
    "sequence": 33,
    "title": "臨都驛送崔十八",
    "author": "白居易",
    "content": [
      "勿言臨都五六裏，扶病出城相送來。莫道長安一步地，馬頭西去幾時回。與君後會知何處，為我今朝盡一杯。"
    ]
  },
  {
    "volume": 450,
    "sequence": 34,
    "title": "對鏡",
    "author": "白居易",
    "content": [
      "三分鬢髮二分絲，曉鏡秋容相對時。去作忙官應太老，退為閑叟未全遲。靜中得味何須道，穩處安身更莫疑。",
      "若使至今黃綺在，聞吾此語亦分司。"
    ]
  },
  {
    "volume": 450,
    "sequence": 35,
    "title": "勸酒十四首：何處難忘酒七首",
    "author": "白居易",
    "content": [
      "何處難忘酒，長安喜氣新。初登高第後，乍作好官人。",
      "省壁明張榜，朝衣穩稱身。此時無一醆，爭奈帝城春。",
      "何處難忘酒，天涯話舊情。青雲俱不達，白髮遞相驚。",
      "二十年前別，三千里外行。此時無一醆，何以敘平生。",
      "何處難忘酒，朱門羨少年。春分花發後，寒食月明前。",
      "小院回羅綺，深房理管弦。此時無一醆，爭過豔陽天。",
      "何處難忘酒，霜庭老病翁。暗聲啼蟋蟀，幹葉落梧桐。",
      "鬢為愁先白，顏因醉暫紅。此時無一醆，何計奈秋風。",
      "何處難忘酒，軍功第一高。還鄉隨露布，半路授旌旄。",
      "玉柱剝蔥手，金章爛椹袍。此時無一醆，何以騁雄豪。",
      "何處難忘酒，青門送別多。斂襟收涕淚，簇馬聽笙歌。",
      "煙樹灞陵岸，風塵長樂坡。此時無一醆，爭奈去留何。",
      "何處難忘酒，逐臣歸故園。赦書逢驛騎，賀客出都門。",
      "半面瘴煙色，滿衫鄉淚痕。此時無一醆，何物可招魂。"
    ]
  },
  {
    "volume": 450,
    "sequence": 36,
    "title": "勸酒十四首：不如來飲酒七首",
    "author": "白居易",
    "content": [
      "莫隱深山去，君應到自嫌。齒傷朝水冷，貌苦夜霜嚴。",
      "漁去風生浦，樵歸雪滿岩。不如來飲酒，相對醉厭厭。",
      "莫作農夫去，君應見自愁。迎春犁瘦地，趁晚喂羸牛。",
      "數被官加稅，稀逢歲有秋。不如來飲酒，酒伴醉悠悠。",
      "莫作商人去，恓惶君未諳。雪霜行塞北，風水宿江南。",
      "藏鏹百千萬，沉舟十二三。不如來飲酒，仰面醉酣酣。",
      "莫事長征去，辛勤難具論。何曾畫麟閣，只是老轅門。",
      "蟣虱衣中物，刀槍面上痕。不如來飲酒，合眼醉昏昏。",
      "莫學長生去，仙方誤殺君。那將薤上露，擬待鶴邊雲。",
      "矻矻皆燒藥，累累盡作墳。不如來飲酒，閑坐醉醺醺。",
      "莫上青雲去，青雲足愛憎。自賢誇智慧，相糾鬥功能。",
      "魚爛緣吞餌，蛾焦為撲燈。不如來飲酒，任性醉騰騰。",
      "莫入紅塵去，令人心力勞。相爭兩蝸角，所得一牛毛。",
      "且滅嗔中火，休磨笑裏刀。不如來飲酒，穩臥醉陶陶。"
    ]
  },
  {
    "volume": 450,
    "sequence": 37,
    "title": "和令狐相公寄劉郎中兼見示長句",
    "author": "白居易",
    "content": [
      "日月天衢仰面看，尚淹池鳳滯台鸞。碧幢千里空移鎮，赤筆三年未轉官。別後縱吟終少興，病來雖飲不多歡。",
      "酒軍詩敵如相遇，臨老猶能一據鞍。"
    ]
  },
  {
    "volume": 450,
    "sequence": 38,
    "title": "即事",
    "author": "白居易",
    "content": [
      "見月連宵坐，聞風盡日眠。室香羅藥氣，籠暖焙茶煙。",
      "鶴啄新晴地，雞棲薄暮天。自看淘酒米，倚杖小池前。"
    ]
  },
  {
    "volume": 450,
    "sequence": 39,
    "title": "期宿客不至",
    "author": "白居易",
    "content": [
      "風飄雨灑簾帷故，竹映松遮燈火深。",
      "宿客不來嫌冷落，一尊酒對一張琴。"
    ]
  },
  {
    "volume": 450,
    "sequence": 40,
    "title": "問移竹",
    "author": "白居易",
    "content": [
      "問君移竹意如何，慎勿排行但間窠。",
      "多種少栽皆有意，大都少校不如多。"
    ]
  },
  {
    "volume": 450,
    "sequence": 41,
    "title": "重陽席上賦白菊",
    "author": "白居易",
    "content": [
      "滿園花菊鬱金黃，中有孤叢色似霜。",
      "還似今朝歌酒席，白頭翁入少年場。"
    ]
  },
  {
    "volume": 450,
    "sequence": 42,
    "title": "偶吟二首",
    "author": "白居易",
    "content": [
      "眼下有衣兼有食，心中無喜亦無憂。正如身後有何事，應向人間無所求。靜念道經深閉目，閑迎禪客小低頭。",
      "猶殘少許雲泉興，一歲龍門數度遊。",
      "晴教曬藥泥茶灶，閑看科松洗竹林。活計縱貧長淨潔，池亭雖小頗幽深。廚香炊黍調和酒，窗暖安弦拂拭琴。",
      "老去生涯只如此，更無餘事可勞心。"
    ]
  },
  {
    "volume": 450,
    "sequence": 43,
    "title": "何處春先到",
    "author": "白居易",
    "content": [
      "何處春先到，橋東水北亭。凍花開未得，冷酒酌難醒。",
      "就日移輕榻，遮風展小屏。不勞人勸醉，鶯語漸丁寧。"
    ]
  },
  {
    "volume": 450,
    "sequence": 44,
    "title": "勉閒遊",
    "author": "白居易",
    "content": [
      "天時人事常多故，一歲春能幾處遊。不是塵埃便風雨，若非疾病即悲憂。貧窮心苦多無興，富貴身忙不自由。",
      "唯有分司官恰好，閒遊雖老未能休。"
    ]
  },
  {
    "volume": 450,
    "sequence": 45,
    "title": "寄兩銀榼與裴侍郎，因題兩絕句",
    "author": "白居易",
    "content": [
      "貧無好物堪為信，雙榼雖輕意不輕。",
      "願奉謝公池上酌，丹心綠酒一時傾。",
      "慣和麹糵堪盛否，重用鹽梅試洗看。",
      "小器不知容幾許，襄陽米賤酒升寬。"
    ]
  },
  {
    "volume": 450,
    "sequence": 46,
    "title": "小橋柳",
    "author": "白居易",
    "content": [
      "細水涓涓似淚流，日西惆悵小橋頭。",
      "衰楊葉盡空枝在，猶被霜風吹不休。"
    ]
  },
  {
    "volume": 450,
    "sequence": 47,
    "title": "哭微之二首",
    "author": "白居易",
    "content": [
      "八月涼風吹白幕，寢門廊下哭微之。",
      "妻孥朋友來相吊，唯道皇天無所知。",
      "文章卓犖生無敵，風骨英靈歿有神。",
      "哭送咸陽北原上，可能隨例作灰塵。"
    ]
  },
  {
    "volume": 450,
    "sequence": 48,
    "title": "馬上晚吟",
    "author": "白居易",
    "content": [
      "人少街荒已寂寥，風多塵起重蕭條。上陽落葉飄宮樹，中渡流澌擁渭橋。出早冒寒衣校薄，歸遲侵黑酒全消。",
      "如今不是閑行日，日短天陰坊曲遙。"
    ]
  },
  {
    "volume": 450,
    "sequence": 49,
    "title": "醉中重留夢得",
    "author": "白居易",
    "content": [
      "劉郎劉郎莫先起，蘇台蘇台隔雲水。",
      "酒醆來從一百分，馬頭去便三千里。"
    ]
  },
  {
    "volume": 450,
    "sequence": 50,
    "title": "雪夜喜李郎中見訪，兼酬所贈",
    "author": "白居易",
    "content": [
      "可憐今夜鵝毛雪，引得高情鶴氅人。紅蠟燭前明似晝，青氈帳裏暖如春。十分滿醆黃金液，一尺中庭白玉塵。",
      "對此欲留君便宿，詩情酒分合相親。"
    ]
  },
  {
    "volume": 450,
    "sequence": 51,
    "title": "任老",
    "author": "白居易",
    "content": [
      "不愁陌上春光盡，亦任庭前日影斜。",
      "面黑眼昏頭雪白，老應無可更增加。"
    ]
  },
  {
    "volume": 450,
    "sequence": 52,
    "title": "勸歡",
    "author": "白居易",
    "content": [
      "火急歡娛慎勿遲，眼看老病悔難追。",
      "尊前花下歌筵裏，會有求來不得時。"
    ]
  },
  {
    "volume": 450,
    "sequence": 53,
    "title": "答王尚書問履道池舊橋",
    "author": "白居易",
    "content": [
      "虹梁雁齒隨年換，素板朱欄逐日修。但恨尚書能久別，莫忘州守不頻遊。重移舊柱開中眼，亂種新花擁兩頭。",
      "李郭小船何足問，待君乘過濟川舟。"
    ]
  },
  {
    "volume": 450,
    "sequence": 54,
    "title": "晚歸府",
    "author": "白居易",
    "content": [
      "晚從履道來歸府，街路雖長尹不嫌。",
      "馬上涼於床上坐，綠槐風透紫蕉衫。"
    ]
  },
  {
    "volume": 450,
    "sequence": 55,
    "title": "從龍潭寺至少林寺，題贈同遊者",
    "author": "白居易",
    "content": [
      "山屐田衣六七賢，搴芳蹋翠弄潺湲。九龍潭月落杯酒，三品松風飄管弦。強健且宜遊勝地，清涼不覺過炎天。",
      "始知駕鶴乘雲外，別有逍遙地上仙。"
    ]
  },
  {
    "volume": 450,
    "sequence": 56,
    "title": "夜從法王寺下歸嶽寺",
    "author": "白居易",
    "content": [
      "雙刹夾虛空，緣雲一徑通。似從忉利下，如過劍門中。",
      "燈火光初合，笙歌曲未終。可憐獅子座，舁出淨名翁。"
    ]
  },
  {
    "volume": 450,
    "sequence": 57,
    "title": "宿龍潭寺",
    "author": "白居易",
    "content": [
      "夜上九潭誰是伴，雲隨飛蓋月隨杯。",
      "明年尚作三川守，此地兼將歌舞來。"
    ]
  },
  {
    "volume": 450,
    "sequence": 58,
    "title": "嵩陽觀夜奏霓裳",
    "author": "白居易",
    "content": [
      "開元遺曲自淒涼，況近秋天調是商。愛者誰人唯白尹，奏時何處在嵩陽。回臨山月聲彌怨，散入松風韻更長。",
      "子晉少姨聞定怪，人間亦便有霓裳。"
    ]
  },
  {
    "volume": 450,
    "sequence": 59,
    "title": "過元家履信宅",
    "author": "白居易",
    "content": [
      "雞犬喪家分散後，林園失主寂寥時。落花不語空辭樹，流水無情自入池。風蕩宴船初破漏，雨淋歌閣欲傾欹。",
      "前庭後院傷心事，唯是春風秋月知。"
    ]
  },
  {
    "volume": 450,
    "sequence": 60,
    "title": "和杜錄事題紅葉",
    "author": "白居易",
    "content": [
      "寒山十月旦，霜葉一時新。似燒非因火，如花不待春。",
      "連行排絳帳，亂落剪紅巾。解駐籃輿看，風前唯兩人。"
    ]
  },
  {
    "volume": 450,
    "sequence": 61,
    "title": "題崔常侍濟上別墅",
    "author": "白居易",
    "content": [
      "求榮爭寵任紛紛，脫葉金貂只有君。散員疏去未為貴，小邑陶休何足雲。山色好當晴後見，泉聲宜向醉中聞。",
      "主人憶爾爾知否，拋卻青雲歸白雲。"
    ]
  },
  {
    "volume": 450,
    "sequence": 62,
    "title": "過溫尚書舊莊",
    "author": "白居易",
    "content": [
      "白石清泉拋濟口，碧幢紅旆照河陽。",
      "村人都不知時事，猶自呼為處士莊。"
    ]
  },
  {
    "volume": 450,
    "sequence": 63,
    "title": "天壇峰下贈杜錄事",
    "author": "白居易",
    "content": [
      "年顏氣力漸衰殘，王屋中峰欲上難。頂上將探小有洞，喉中須咽大還丹。河車九轉宜精煉，火候三年在好看。",
      "他日藥成分一粒，與君先去掃天壇。"
    ]
  },
  {
    "volume": 450,
    "sequence": 64,
    "title": "贈僧五首：缽塔院如大師",
    "author": "白居易",
    "content": [
      "百千萬劫菩提種，八十三年功德林。若不秉持僧行苦，將何報答佛恩深。慈悲不瞬諸天眼，清淨無塵幾地心。",
      "每歲八關蒙九授，殷勤一戒重千金。"
    ]
  },
  {
    "volume": 450,
    "sequence": 65,
    "title": "贈僧五首：神照上人",
    "author": "白居易",
    "content": [
      "心如定水隨形應，口似懸河逐病治。",
      "曾向眾中先禮拜，西方去日莫相遺。"
    ]
  },
  {
    "volume": 450,
    "sequence": 66,
    "title": "贈僧五首：自遠禪師",
    "author": "白居易",
    "content": [
      "自出家來長自在，緣身一衲一繩床。",
      "令人見即心無事，每一相逢是道場。"
    ]
  },
  {
    "volume": 450,
    "sequence": 67,
    "title": "贈僧五首：宗實上人",
    "author": "白居易",
    "content": [
      "榮華恩愛棄成唾，戒定真如和作香。",
      "今古雖殊同一法，瞿曇拋卻轉輪王。"
    ]
  },
  {
    "volume": 450,
    "sequence": 68,
    "title": "贈僧五首：清閒上人",
    "author": "白居易",
    "content": [
      "梓潼眷屬何年別，長壽壇場近日開。",
      "應是蜀人皆度了，法輪移向洛中來。"
    ]
  },
  {
    "volume": 450,
    "sequence": 69,
    "title": "彈秋思",
    "author": "白居易",
    "content": [
      "信意閑彈秋思時，調清聲直韻疏遲。",
      "近來漸喜無人聽，琴格高低心自知。"
    ]
  },
  {
    "volume": 450,
    "sequence": 70,
    "title": "自詠",
    "author": "白居易",
    "content": [
      "隨宜飲食聊充腹，取次衣裘亦暖身。未必得年非瘦薄，無妨長福是單貧。老龜豈羨犧牲飽，蟠木寧爭桃李春。",
      "隨分自安心自斷，是非何用問閒人。"
    ]
  },
  {
    "volume": 450,
    "sequence": 71,
    "title": "分司初到洛中，偶題六韻，兼戲呈馮尹",
    "author": "白居易",
    "content": [
      "相府念多病，春宮容不才。官銜依口得，俸料逐身來。",
      "白首林園在，紅塵車馬回。招呼新客侶，掃掠舊池台。",
      "小舫宜攜樂，新荷好蓋杯。不知金穀主，早晚賀筵開。"
    ]
  },
  {
    "volume": 450,
    "sequence": 72,
    "title": "春風",
    "author": "白居易",
    "content": [
      "春風先發苑中梅，櫻杏桃梨次第開。",
      "薺花榆莢深村裏，亦道春風為我來。"
    ]
  }
]