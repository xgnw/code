[
  {
    "volume": 177,
    "sequence": 1,
    "title": "送韓侍禦之廣德",
    "author": "李白",
    "content": [
      "昔日繡衣何足榮，今宵貰酒與君傾。",
      "暫就東山賒月色，酣歌一夜送泉明。"
    ]
  },
  {
    "volume": 177,
    "sequence": 2,
    "title": "送通禪師還南陵隱靜寺",
    "author": "李白",
    "content": [
      "我聞隱靜寺，山水多奇蹤。岩種朗公橘，門深杯渡松。",
      "道人制猛虎，振錫還孤峰。他日南陵下，相期穀口逢。"
    ]
  },
  {
    "volume": 177,
    "sequence": 3,
    "title": "送友人",
    "author": "李白",
    "content": [
      "青山橫北郭，白水繞東城。此地一為別，孤蓬萬里征。",
      "浮雲遊子意，落日故人情。揮手自茲去，蕭蕭班馬鳴。"
    ]
  },
  {
    "volume": 177,
    "sequence": 4,
    "title": "送別",
    "author": "李白",
    "content": [
      "鬥酒渭城邊，壚頭醉不眠。梨花千樹雪，楊葉萬條煙。",
      "惜別傾壺醑，臨分贈馬鞭。看君潁上去，新月到應圓。"
    ]
  },
  {
    "volume": 177,
    "sequence": 5,
    "title": "江上送女道士褚三清遊南嶽",
    "author": "李白",
    "content": [
      "吳江女道士，頭戴蓮花巾。霓衣不濕雨，特異陽臺雲。",
      "足下遠遊履，淩波生素塵。尋仙向南嶽，應見魏夫人。"
    ]
  },
  {
    "volume": 177,
    "sequence": 6,
    "title": "送友人入蜀",
    "author": "李白",
    "content": [
      "見說蠶叢路，崎嶇不易行。山從人面起，雲傍馬頭生。",
      "芳樹籠秦棧，春流繞蜀城。升沉應已定，不必問君平。"
    ]
  },
  {
    "volume": 177,
    "sequence": 7,
    "title": "送李青歸南葉陽川",
    "author": "李白",
    "content": [
      "伯陽仙家子，容色如青春。日月秘靈洞，雲霞辭世人。",
      "化心養精魄，隱幾窅天真。莫作千年別，歸來城郭新。"
    ]
  },
  {
    "volume": 177,
    "sequence": 8,
    "title": "送舍弟",
    "author": "李白",
    "content": [
      "吾家白額駒，遠別臨東道。他日相思一夢君，應得池塘生春草。"
    ]
  },
  {
    "volume": 177,
    "sequence": 9,
    "title": "送別得書字",
    "author": "李白",
    "content": [
      "水色南天遠，舟行若在虛。遷人發佳興，吾子訪閒居。",
      "日落看歸鳥，潭澄羨躍魚。聖朝思賈誼，應降紫泥書。"
    ]
  },
  {
    "volume": 177,
    "sequence": 10,
    "title": "送麹十少府",
    "author": "李白",
    "content": [
      "試發清秋興，因為吳會吟。碧雲斂海色，流水折江心。",
      "我有延陵劍，君無陸賈金。艱難此為別，惆悵一何深。"
    ]
  },
  {
    "volume": 177,
    "sequence": 11,
    "title": "送張秀才謁高中丞",
    "author": "李白",
    "content": [
      "秦帝淪玉鏡，留侯降氛氳。感激黃石老，經過滄海君。",
      "壯士揮金槌，報仇六國聞。智勇冠終古，蕭陳難與群。",
      "兩龍爭鬥時，天地動風雲。酒酣舞長劍，倉卒解漢紛。",
      "宇宙初倒懸，鴻溝勢將分。英謀信奇絕，夫子揚清芬。",
      "胡月入紫微，三光亂天文。高公鎮淮海，談笑卻妖氛。",
      "采爾幕中畫，戡難光殊勳。我無燕霜感，玉石俱燒焚。",
      "但灑一行淚，臨歧竟何雲。"
    ]
  },
  {
    "volume": 177,
    "sequence": 12,
    "title": "尋陽送弟昌峒鄱陽司馬作",
    "author": "李白",
    "content": [
      "桑落洲渚連，滄江無雲煙。尋陽非剡水，忽見子猷船。",
      "飄然欲相近，來遲杳若仙。人乘海上月，帆落湖中天。",
      "一睹無二諾，朝歡更勝昨。爾則吾惠連，吾非爾康樂。",
      "朱紱白銀章，上官佐鄱陽。松門拂中道，石鏡回清光。",
      "搖扇及于越，水亭風氣涼。與爾期此亭，期在秋月滿。",
      "時過或未來，兩鄉心已斷。吳山對楚岸，彭蠡當中州。",
      "相思定如此，有窮盡年愁。"
    ]
  },
  {
    "volume": 177,
    "sequence": 13,
    "title": "餞校書叔雲",
    "author": "李白",
    "content": [
      "少年費白日，歌笑矜朱顏。不知忽已老，喜見春風還。",
      "惜別且為歡，裴回桃李間。看花飲美酒，聽鳥臨晴山。",
      "向晚竹林寂，無人空閉關。"
    ]
  },
  {
    "volume": 177,
    "sequence": 14,
    "title": "送王孝廉覲省",
    "author": "李白",
    "content": [
      "彭蠡將天合，姑蘇在日邊。寧親候海色，欲動孝廉船。",
      "窈窕晴江轉，參差遠岫連。相思無晝夜，東泣似長川。"
    ]
  },
  {
    "volume": 177,
    "sequence": 15,
    "title": "同吳王送杜秀芝赴舉入京",
    "author": "李白",
    "content": [
      "秀才何翩翩，王許回也賢。暫別廬江守，將遊京兆天。",
      "秋山宜落日，秀水出寒煙。欲折一枝桂，還來雁沼前。"
    ]
  },
  {
    "volume": 177,
    "sequence": 16,
    "title": "洞庭醉後送絳州呂使君果流澧州",
    "author": "李白",
    "content": [
      "昔別若夢中，天涯忽相逢。洞庭破秋月，縱酒開愁容。",
      "贈劍刻玉字，延平兩蛟龍。送君不盡意，書及雁回峰。"
    ]
  },
  {
    "volume": 177,
    "sequence": 17,
    "title": "與諸公送陳郎將歸衡陽",
    "author": "李白",
    "content": [
      "衡山蒼蒼入紫冥，下看南極老人星。回飆吹散五峰雪，往往飛花落洞庭。氣清嶽秀有如此，郎將一家拖金紫。",
      "門前食客亂浮雲，世人皆比孟嘗君。江上送行無白璧，臨歧惆悵若為分。"
    ]
  },
  {
    "volume": 177,
    "sequence": 18,
    "title": "送趙判官赴黔府中丞叔幕",
    "author": "李白",
    "content": [
      "廓落青雲心，交結黃金盡。富貴翻相忘，令人忽自哂。",
      "蹭蹬鬢毛斑，盛時難再還。巨源咄石生，何事馬蹄間。",
      "綠蘿長不厭，卻欲還東山。君為魯曾子，拜揖高堂裏。",
      "叔繼趙平原，偏承明主恩。風霜推獨坐，旌節鎮雄藩。",
      "虎士秉金鉞，蛾眉開玉樽。才高幕下去，義重林中言。",
      "水宿五溪月，霜啼三峽猿。東風春草綠，江上候歸軒。"
    ]
  },
  {
    "volume": 177,
    "sequence": 19,
    "title": "送陸判官往琵琶峽",
    "author": "李白",
    "content": [
      "水國秋風夜，殊非遠別時。長安如夢裏，何日是歸期。"
    ]
  },
  {
    "volume": 177,
    "sequence": 20,
    "title": "送梁四歸東平",
    "author": "李白",
    "content": [
      "玉壺挈美酒，送別強為歡。大火南星月，長郊北路難。",
      "殷王期負鼎，汶水起垂竿。莫學東山臥，參差老謝安。"
    ]
  },
  {
    "volume": 177,
    "sequence": 21,
    "title": "江夏送友人",
    "author": "李白",
    "content": [
      "雪點翠雲裘，送君黃鶴樓。黃鶴振玉羽，西飛帝王州。",
      "鳳無琅玕實，何以贈遠遊。裴回相顧影，淚下漢江流。"
    ]
  },
  {
    "volume": 177,
    "sequence": 22,
    "title": "送郤昂謫巴中",
    "author": "李白",
    "content": [
      "瑤草寒不死，移植滄江濱。東風灑雨露，會入天地春。",
      "予若洞庭葉，隨波送逐臣。思歸未可得，書此謝情人。"
    ]
  },
  {
    "volume": 177,
    "sequence": 23,
    "title": "江夏送張丞",
    "author": "李白",
    "content": [
      "欲別心不忍，臨行情更親。酒傾無限月，客醉幾重春。",
      "藉草依流水，攀花贈遠人。送君從此去，回首泣迷津。"
    ]
  },
  {
    "volume": 177,
    "sequence": 24,
    "title": "賦得白鷺鷥，送宋少府入三峽",
    "author": "李白",
    "content": [
      "白鷺拳一足，月明秋水寒。人驚遠飛去，直向使君灘。"
    ]
  },
  {
    "volume": 177,
    "sequence": 25,
    "title": "送二季之江東",
    "author": "李白",
    "content": [
      "初發強中作，題詩與惠連。多慚一日長，不及二龍賢。",
      "西塞當中路，南風欲進船。雲峰出遠海，帆影掛清川。",
      "禹穴藏書地，匡山種杏田。此行俱有適，遲爾早歸旋。"
    ]
  },
  {
    "volume": 177,
    "sequence": 26,
    "title": "江西送友人之羅浮",
    "author": "李白",
    "content": [
      "桂水分五嶺，衡山朝九疑。鄉關渺安西，流浪將何之。",
      "素色愁明湖，秋渚晦寒姿。疇昔紫芳意，已過黃發期。",
      "君王縱疏散，雲壑借巢夷。爾去之羅浮，我還憩峨眉。",
      "中闊道萬里，霞月遙相思。如尋楚狂子，瓊樹有芳枝。"
    ]
  },
  {
    "volume": 177,
    "sequence": 27,
    "title": "宣州謝脁樓餞別校書叔雲",
    "author": "李白",
    "content": [
      "棄我去者昨日之日不可留，亂我心者今日之日多煩憂。",
      "長風萬里送秋雁，對此可以酣高樓。蓬萊文章建安骨，中間小謝又清發。俱懷逸興壯思飛，欲上青天覽日月。",
      "抽刀斷水水更流，舉懷銷愁愁更愁。人生在世不稱意，明朝散發弄扁舟。"
    ]
  },
  {
    "volume": 177,
    "sequence": 28,
    "title": "宣城送劉副使入秦",
    "author": "李白",
    "content": [
      "君即劉越石，雄豪冠當時。淒清橫吹曲，慷慨扶風詞。",
      "虎嘯俟騰躍，雞鳴遭亂離。千金市駿馬，萬里逐王師。",
      "結交樓煩將，侍從羽林兒。統兵捍吳越，豺虎不敢窺。",
      "大勳竟莫敘，已過秋風吹。秉鉞有季公，凜然負英姿。",
      "寄深且戎幕，望重必台司。感激一然諾，縱橫兩無疑。",
      "伏奏歸北闕，鳴騶忽西馳。列將咸出祖，英僚惜分離。",
      "鬥酒滿四筵，歌嘯宛溪湄。君攜東山妓，我詠北門詩。",
      "貴賤交不易，恐傷中園葵。昔贈紫騮駒，今傾白玉卮。",
      "同歡萬斛酒，未足解相思。此別又千里，秦吳渺天涯。",
      "月明關山苦，水劇隴頭悲。借問幾時還，春風入黃池。",
      "無令長相憶，折斷綠楊枝。"
    ]
  },
  {
    "volume": 177,
    "sequence": 29,
    "title": "涇川送族弟錞",
    "author": "李白",
    "content": [
      "涇川三百里，若耶羞見之。錦石照碧山，兩邊白鷺鷥。",
      "佳境千萬曲，客行無歇時。上有琴高水，下有陵陽祠。",
      "仙人不見我，明月空相知。問我何事來，盧敖結幽期。",
      "蓬山振雄筆，繡服揮清詞。江湖發秀色，草木含榮滋。",
      "置酒送惠連，吾家稱白眉。愧無海嶠作，敢闕河梁詩。",
      "見爾複幾朝，俄然告將離。中流漾彩鷁，列岸叢金羈。",
      "歎息蒼梧鳳，分棲瓊樹枝。清晨各飛去，飄落天南垂。",
      "望極落日盡，秋深暝猿悲。寄情與流水，但有長相思。"
    ]
  },
  {
    "volume": 177,
    "sequence": 30,
    "title": "五松山送殷淑",
    "author": "李白",
    "content": [
      "秀色發江左，風流奈若何。仲文了不還，獨立揚清波。",
      "載酒五松山，頹然白雲歌。中天度落月，萬里遙相過。",
      "撫酒惜此月，流光畏蹉跎。明日別離去，連峰鬱嵯峨。"
    ]
  },
  {
    "volume": 177,
    "sequence": 31,
    "title": "送崔氏昆季之金陵",
    "author": "李白",
    "content": [
      "放歌倚東樓，行子期曉發。秋風渡江來，吹落山上月。",
      "主人出美酒，滅燭延清光。二崔向金陵，安得不盡觴。",
      "水客弄歸棹，雲帆卷輕霜。扁舟敬亭下，五兩先飄揚。",
      "峽石入水花，碧流日更長。思君無歲月，西笑阻河梁。"
    ]
  },
  {
    "volume": 177,
    "sequence": 32,
    "title": "登黃山淩歊台送族弟溧陽尉濟充泛舟赴華陰",
    "author": "李白",
    "content": [
      "鸞乃鳳之族，翱翔紫雲霓。文章輝五色，雙在瓊樹棲。",
      "一朝各飛去，鳳與鸞俱啼。炎赫五月中，朱曦爍河堤。",
      "爾從泛舟役，使我心魂淒。秦地無碧草，南雲喧鼓鼙。",
      "君王減玉膳，早起思鳴雞。漕引救關輔，疲人免塗泥。",
      "宰相作霖雨，農夫得耕犁。靜者伏草間，群才滿金閨。",
      "空手無壯士，窮居使人低。送君登黃山，長嘯倚天梯。",
      "小舟若鳧雁，大舟若鯨鯢。開帆散長風，舒卷與雲齊。",
      "日入牛渚晦，蒼然夕煙迷。相思定何許，杳在洛陽西。"
    ]
  },
  {
    "volume": 177,
    "sequence": 33,
    "title": "送儲邕之武昌",
    "author": "李白",
    "content": [
      "黃鶴西樓月，長江萬里情。春風三十度，空憶武昌城。",
      "送爾難為別，銜杯惜未傾。湖連張樂地，山逐泛舟行。",
      "諾為楚人重，詩傳謝脁清。滄浪吾有曲，寄入棹歌聲。"
    ]
  }
]