[
  {
    "volume": 690,
    "sequence": 1,
    "title": "夏雨",
    "author": "王駕",
    "content": [
      "非惟消旱暑，且喜救生民。天地如蒸濕，園林似卻春。",
      "洗風清枕簟，換夜失埃塵。又作豐年望，田夫笑向人。"
    ]
  },
  {
    "volume": 690,
    "sequence": 2,
    "title": "古意",
    "author": "王駕",
    "content": [
      "夫戍蕭關妾在吳，西風吹妾妾憂夫。",
      "一行書信千行淚，寒到君邊衣到無。"
    ]
  },
  {
    "volume": 690,
    "sequence": 3,
    "title": "社日",
    "author": "王駕",
    "content": [
      "鵝湖山下稻粱肥，豚柵雞棲半掩扉。",
      "桑柘影斜春社散，家家扶得醉人歸。"
    ]
  },
  {
    "volume": 690,
    "sequence": 4,
    "title": "雨晴",
    "author": "王駕",
    "content": [
      "雨前初見花間蕊，雨後兼無葉裏花。",
      "蛺蝶飛來過牆去，卻疑春色在鄰家。"
    ]
  },
  {
    "volume": 690,
    "sequence": 5,
    "title": "亂後曲江",
    "author": "王駕",
    "content": [
      "憶昔爭遊曲水濱，未春長有探春人。",
      "游春人盡空池在，直至春深不似春。"
    ]
  },
  {
    "volume": 690,
    "sequence": 6,
    "title": "過故友居",
    "author": "王駕",
    "content": [
      "鄰笛寒吹日落初，舊居今已別人居。",
      "亂來兒侄皆分散，惆悵僧房認得書。"
    ]
  },
  {
    "volume": 690,
    "sequence": 7,
    "title": "上裴侍郎",
    "author": "王渙",
    "content": [
      "青衿七十榜三年，建禮含香次第遷。珠彩下連星錯落，桂花曾對月嬋娟。玉經磨琢多成器，劍拔沈埋更倚天。",
      "應念銜恩最深者，春來為壽拜尊前。"
    ]
  },
  {
    "volume": 690,
    "sequence": 8,
    "title": "悼亡",
    "author": "王渙",
    "content": [
      "春來得病夏來加，深掩妝窗臥碧紗。為怯暗藏秦女扇，怕驚愁度阿香車。腰肢暗想風欺柳，粉態難忘露洗花。",
      "今日青門葬君處，亂蟬衰草夕陽斜。"
    ]
  },
  {
    "volume": 690,
    "sequence": 9,
    "title": "惆悵詩十二首",
    "author": "王渙",
    "content": [
      "八蠶薄絮鴛鴦綺，半夜佳期並枕眠。",
      "鐘動紅娘喚歸去，對人勻淚拾金鈿。",
      "李夫人病已經秋，漢武看來不舉頭。",
      "得所濃華銷歇盡，楚魂湘血一生休。",
      "謝家池館花籠月，蕭寺房廊竹颭風。",
      "夜半酒醒憑檻立，所思多在別離中。",
      "隋師戰艦欲亡陳，國破應難保此身。",
      "訣別徐郎淚如雨，鏡鸞分後屬何人。",
      "七夕瓊筵隨事陳，兼花連蒂共傷神。",
      "蜀王殿裏三更月，不見驪山私語人。",
      "夜寒春病不勝懷，玉瘦花啼萬事乖。",
      "薄幸檀郎斷芳信，驚嗟猶夢合歡鞋。",
      "嗚咽離聲管吹秋，妾身今日為君休。",
      "齊奴不說平生事，忍看花枝謝玉樓。",
      "青絲一綹墮雲鬟，金剪刀鳴不忍看。",
      "持謝君王寄幽怨，可能從此住人間。",
      "陳宮興廢事難期，三閣空餘綠草基。",
      "狎客淪亡麗華死，他年江令獨來時。",
      "晨肇重來路已迷，碧桃花謝武陵溪。",
      "仙山目斷無尋處，流水潺湲日漸西。",
      "少卿降北子卿還，朔野離觴慘別顏。",
      "卻到茂陵唯一慟，節毛零落鬢毛斑。",
      "夢裏分明入漢宮，覺來燈背錦屏空。",
      "紫台月落關山曉，腸斷君恩信畫工。"
    ]
  },
  {
    "volume": 690,
    "sequence": 10,
    "title": "江上雨",
    "author": "戴司顏",
    "content": [
      "非不欲前去，此情非自由。星辰照何處，風雨送涼秋。",
      "寒鎖空江夢，聲隨黃葉愁。蕭蕭猶未已，早晚去蘋洲。"
    ]
  },
  {
    "volume": 690,
    "sequence": 11,
    "title": "塞上",
    "author": "戴司顏",
    "content": [
      "空跡晝蒼茫，沙腥古戰場。逢春多霰雪，生計在牛羊。",
      "冷角吹鄉淚，幹榆落夢床。從來山水客，誰謂到漁陽。"
    ]
  },
  {
    "volume": 690,
    "sequence": 12,
    "title": "句",
    "author": "戴司顏",
    "content": [
      "遠來朝鳳闕，歸去戀元侯。"
    ]
  },
  {
    "volume": 690,
    "sequence": 13,
    "title": "投謝錢武肅",
    "author": "吳仁璧",
    "content": [
      "東門上相好知音，數盡台前郭隗金。累重雖然容食椹，力微無計報焚林。弊貂不稱芙蓉幕，衰朽仍慚玳瑁簪。",
      "十裏溪光一山月，可堪從此負歸心。"
    ]
  },
  {
    "volume": 690,
    "sequence": 14,
    "title": "客路",
    "author": "吳仁璧",
    "content": [
      "人寰急景如波委，客路浮雲似蓋輕。",
      "回首故山天外碧，十年無計卻歸耕。"
    ]
  },
  {
    "volume": 690,
    "sequence": 15,
    "title": "南徐題友人郊居",
    "author": "吳仁璧",
    "content": [
      "門前樵徑連江寺，岸下漁磯系海槎。",
      "待到秋深好時節，與君長醉隱侯家。"
    ]
  },
  {
    "volume": 690,
    "sequence": 16,
    "title": "讀度人經寄鄭仁表",
    "author": "吳仁璧",
    "content": [
      "身雖一旦塵中老，名擬三清會裏題。",
      "二午九齋餘日在，請君相伴醉如泥。"
    ]
  },
  {
    "volume": 690,
    "sequence": 17,
    "title": "秋日聽僧彈琴",
    "author": "吳仁璧",
    "content": [
      "金徽玉軫韻泠然，言下浮生指下泉。",
      "恰稱秋風西北起，一時吹入碧湘煙。"
    ]
  },
  {
    "volume": 690,
    "sequence": 18,
    "title": "賈誼",
    "author": "吳仁璧",
    "content": [
      "扶持一疏滿遺編，漢陛前頭正少年。",
      "誰道恃才輕絳灌，卻將惆悵吊湘川。"
    ]
  },
  {
    "volume": 690,
    "sequence": 19,
    "title": "春雪",
    "author": "吳仁璧",
    "content": [
      "雪霽凝光入坐寒，天明猶自臥袁安。",
      "貂裘穿後鶴氅敝，自此風流不足看。"
    ]
  },
  {
    "volume": 690,
    "sequence": 20,
    "title": "衰柳",
    "author": "吳仁璧",
    "content": [
      "金風漸利露珠團，廣陌長堤黛色殘。",
      "水殿狂游隋煬帝，一千餘裏可堪看。"
    ]
  },
  {
    "volume": 690,
    "sequence": 21,
    "title": "鳳仙花",
    "author": "吳仁璧",
    "content": [
      "香紅嫩綠正開時，冷蝶饑蜂兩不知。",
      "此際最宜何處看，朝陽初上碧梧枝。"
    ]
  },
  {
    "volume": 690,
    "sequence": 22,
    "title": "金錢花",
    "author": "吳仁璧",
    "content": [
      "淺絳濃香幾朵勻，日熔金鑄萬家新。",
      "堪疑劉寵遺芳在，不許山陰父老貧。"
    ]
  },
  {
    "volume": 690,
    "sequence": 23,
    "title": "錢塘鶴",
    "author": "吳仁璧",
    "content": [
      "人間路靄青天半，鼇岫雲生碧海涯。",
      "雖抱雕籠密扃鑰，可能長在叔倫家。"
    ]
  },
  {
    "volume": 690,
    "sequence": 24,
    "title": "句",
    "author": "吳仁璧",
    "content": [
      "為惜苔錢妨換砌，因憐山色旋開尊。",
      "高閣煙霞禪客睡，滿城塵土世人忙。",
      "五龍金角向星斗，三洞玉音愁鬼神。",
      "蒲草薄裁連蒂白，胭脂濃染半葩紅。（題鶯粟花，以上並《雅言雜載》）"
    ]
  },
  {
    "volume": 690,
    "sequence": 25,
    "title": "奉試麥壟多秀色",
    "author": "汪極",
    "content": [
      "南陌生岐穗，農家樂事多。塍畦交茂綠，苗實際清和。",
      "日布玲瓏影，風翻浩蕩波。來牟知帝力，含哺有衢歌。"
    ]
  },
  {
    "volume": 690,
    "sequence": 26,
    "title": "下第戲狀元崔昭緯",
    "author": "張曙1",
    "content": [
      "千里江山陪驥尾，五更風水失龍鱗。",
      "昨夜浣花溪上雨，綠楊芳草為何人。"
    ]
  },
  {
    "volume": 690,
    "sequence": 27,
    "title": "贈天臺王處士",
    "author": "林嵩",
    "content": [
      "深隱天臺不記秋，琴台長別一何愁。茶煙岩外雲初起，新月潭心釣未收。映宇異花叢發好，穿松孤鶴一聲幽。",
      "赤城不掩高宗夢，寧久懸冠枕瀑流。"
    ]
  }
]