[
  {
    "volume": 653,
    "sequence": 1,
    "title": "山中寄吳磻十韻",
    "author": "方幹",
    "content": [
      "莫問終休否，林中事已成。盤餐憐火種，歲計付刀耕。",
      "掬水皆花氣，聽松似雨聲。書空翹足臥，避險側身行。",
      "果傍閑軒落，蒲連濕岸生。禪生知見理，妻子笑無名。",
      "更擬教詩苦，何曾待酒清。石溪魚不大，月樹鵲多驚。",
      "砌下通樵路，窗間見縣城。雲山任重疊，難隔故交情。"
    ]
  },
  {
    "volume": 653,
    "sequence": 2,
    "title": "嘉興縣內池閣",
    "author": "方幹",
    "content": [
      "指畫應心成，周回氣象清。床前沙鳥語，案下錦鱗驚。",
      "細柳風吹旋，新荷露壓傾。微芳緣岸落，迸筍入波生。",
      "舴艋舟中醉，莓苔徑上行。高人莫歸去，此處勝蓬瀛。"
    ]
  },
  {
    "volume": 653,
    "sequence": 3,
    "title": "鏡湖西島言事寄陶校書",
    "author": "方幹",
    "content": [
      "樵獵兩三戶，凋疏是近鄰。風雷前壑雨，花木後岩春。",
      "文字不得力，桑麻難救貧。山禽欺稚子，夜犬吠漁人。",
      "未必聖明代，長將雲水親。知音不延薦，何路出泥塵。"
    ]
  },
  {
    "volume": 653,
    "sequence": 4,
    "title": "贈趙崇侍禦",
    "author": "方幹",
    "content": [
      "貴達合逢明聖日，風流又及少年時。才因出眾人皆嫉，勢欲摩霄自不知。正直早年聞苦節，從容此日見清規。",
      "卻教鸚鵡呼桃葉，便遣嬋娟唱竹枝。閒話篇章停燭久，醉迷歌舞出花遲。雲鴻別有回翔便，應笑啁啾燕雀卑。"
    ]
  },
  {
    "volume": 653,
    "sequence": 5,
    "title": "敘龍瑞觀勝異寄于尊師",
    "author": "方幹",
    "content": [
      "混元融結致功難，山下平湖湖上山。萬傾涵虛寒瀲灩，千尋聳翠秀孱顏。芰荷香入琴棋處，雷雨聲離棟牖間。",
      "但有五雲依鶴嶺，曾無陸路向人寰。夜溪漱玉常堪聽，仙樹垂珠可要攀。若棄榮名便居此，自然浮濁不相關。"
    ]
  },
  {
    "volume": 653,
    "sequence": 6,
    "title": "侯郎中新置西湖",
    "author": "方幹",
    "content": [
      "遠近利民因智力，周回潤物像心源。菰蒲縱感生成惠，鱣鮪那知廣大恩。瀲灩清輝吞半郭，縈紆別派入遙村。",
      "砂泉繞石通山脈，岸木黏萍是浪痕。已見澄來連鏡底，兼知極處浸雲根。波濤不起時方泰，舟楫徐行日易昏。",
      "煙霧未應藏島嶼，鳧鷖亦解避旌幡。雖雲桃葉歌還醉，卻被荷花笑不言。孤鶴必應思鳳詔，凡魚豈合在龍門。",
      "能將盛事添元化，一夕機謨萬古存。"
    ]
  },
  {
    "volume": 653,
    "sequence": 7,
    "title": "許員外新陽別業",
    "author": "方幹",
    "content": [
      "蘭汀橘島映亭台，不是經心即手栽。滿閣白雲隨雨去，一池寒月逐潮來。小松出屋和巢長，新徑通村避筍開。",
      "柳絮風前欹枕臥，荷花香裏棹舟回。園中認葉封林草，簷下攀枝落野梅。莫恣高情求逸思，須防急詔用長材。",
      "若因螢火終殘卷，便把漁歌送幾杯。多謝郢中賢太守，常時談笑許追陪。"
    ]
  },
  {
    "volume": 653,
    "sequence": 8,
    "title": "李侍禦上虞別業",
    "author": "方幹",
    "content": [
      "滿目亭台嘉木繁，燕蟬吟語不為喧。晝潮勢急吞諸島，暑雨聲回露半村。真為援毫方掩卷，常因按曲便開尊。",
      "若將明月為儔侶，應把清風遺子孫。繡羽驚弓離果上，紅鱗見餌出蒲根。尋君未要先敲竹，且棹漁舟入大門。"
    ]
  },
  {
    "volume": 653,
    "sequence": 9,
    "title": "題懸溜岩隱者居",
    "author": "方幹",
    "content": [
      "世人如要問生涯，滿架堆床是五車。穀鳥暮蟬聲四散，修篁灌木勢交加。蒲葵細織團圓扇，薤葉平鋪合遝花。",
      "卻用水荷苞綠李，兼將寒井浸甘瓜。慣緣嶮峭收松粉，常趁芳鮮掇茗芽。池上樹陰隨浪動，窗前月影被巢遮。",
      "坐雲獨酌杯盤濕，穿竹微吟路徑斜。見說公卿訪遺逸，逢迎亦是戴烏紗。"
    ]
  },
  {
    "volume": 653,
    "sequence": 10,
    "title": "山中言事八韻寄李支使",
    "author": "方幹",
    "content": [
      "豈知經史深相誤，兩鬢垂絲百事休。受業幾多為弟子，成名一半作公侯。前時射鵠徒拋箭，此日求魚未上鉤。",
      "竹裏斷雲來枕上，岩邊片月在床頭。過庭急雨和花落，繞舍澄泉帶葉流。緬想遠書聆鵲喜，窺尋嘉果覺猿偷。",
      "舊詩改處空留韻，新醞嘗來不滿篘。阮瑀如能問寒餒，風光當日入滄洲。"
    ]
  },
  {
    "volume": 653,
    "sequence": 11,
    "title": "山中言事寄贈蘇判官",
    "author": "方幹",
    "content": [
      "寸心似火頻求薦，兩鬢如霜始息機。隔岸雞鳴春耨去，鄰家犬吠夜漁歸。倚松長嘯成疏拙，拂石欹眠絕是非。",
      "執爨縱曾炊橡實，紉針曾解補荷衣。常憑早月來張燭，亦假清風為掩扉。多是元瑜憐野賤，時回車馬發光輝。"
    ]
  },
  {
    "volume": 653,
    "sequence": 12,
    "title": "獻王大夫",
    "author": "方幹",
    "content": [
      "高情不與俗人知，恥學諸生取桂枝。荀宋五言行世早，巢由三詔出溪遲。操心已在精微域，落筆皆成典誥詞。",
      "一鶚難成燕雀伍，非熊本是帝王師。賢臣雖蘊經邦術，明主終無諫獵時。莫道百僚憂禮絕，兼聞七郡怕天移。",
      "直緣材力頭頭贍，專被文星步步隨。不信重言通造化，須臾便可變榮衰。"
    ]
  },
  {
    "volume": 653,
    "sequence": 13,
    "title": "淺井",
    "author": "方幹",
    "content": [
      "夜入明河星似少，曙搖澄碧扇風翻。",
      "細泉細脈難來到，應覺添瓶耗舊痕。"
    ]
  },
  {
    "volume": 653,
    "sequence": 14,
    "title": "與徐溫話別",
    "author": "方幹",
    "content": [
      "去去何時卻見君，悠悠煙水似天津。",
      "明年今夜有明月，不是今年看月人。"
    ]
  },
  {
    "volume": 653,
    "sequence": 15,
    "title": "出東陽道中作",
    "author": "方幹",
    "content": [
      "馬首寒山黛色濃，一重重盡一重重。",
      "醉醒已在他人界，猶憶東陽昨夜鐘。"
    ]
  },
  {
    "volume": 653,
    "sequence": 16,
    "title": "酬孫發",
    "author": "方幹",
    "content": [
      "錦價轉高花更巧，能將舊手弄新梭。",
      "從來一字為褒貶，二十八言猶太多。"
    ]
  },
  {
    "volume": 653,
    "sequence": 17,
    "title": "送鄉中故人",
    "author": "方幹",
    "content": [
      "少小與君情不疏，聽君細話勝家書。",
      "如今若到鄉中去，道我垂鉤不釣魚。"
    ]
  },
  {
    "volume": 653,
    "sequence": 18,
    "title": "思江南",
    "author": "方幹",
    "content": [
      "昨日草枯今日青，羈人又動望鄉情。",
      "夜來有夢登歸路，不到桐廬已及明。"
    ]
  },
  {
    "volume": 653,
    "sequence": 19,
    "title": "題寶林寺禪者壁",
    "author": "方幹",
    "content": [
      "邃岩喬木夏藏寒，床下雲溪枕上看。",
      "台殿漸多山更重，卻令飛去即應難。"
    ]
  },
  {
    "volume": 653,
    "sequence": 20,
    "title": "過李群玉故居",
    "author": "方幹",
    "content": [
      "訐直上書難遇主，銜冤下世未成翁。",
      "琴尊劍鶴誰將去，惟鎖山齋一樹風。"
    ]
  },
  {
    "volume": 653,
    "sequence": 21,
    "title": "題玉笥山強處士",
    "author": "方幹",
    "content": [
      "酒裏藏身岩裏居，刪繁自是一家書。",
      "世人呼爾為漁叟，爾學釣璜非釣魚。"
    ]
  },
  {
    "volume": 653,
    "sequence": 22,
    "title": "君不來",
    "author": "方幹",
    "content": [
      "遠路東西欲問誰，寒來無處寄寒衣。",
      "去時初種庭前樹，樹已勝巢人未歸。"
    ]
  },
  {
    "volume": 653,
    "sequence": 23,
    "title": "經曠禪師舊院",
    "author": "方幹",
    "content": [
      "穀鳥散啼如有恨，庭花含笑似無情。",
      "更名變貌難休息，去去來來第幾生。"
    ]
  },
  {
    "volume": 653,
    "sequence": 24,
    "title": "江南聞新曲",
    "author": "方幹",
    "content": [
      "席上新聲花下杯，一聲聲被拍聲摧。",
      "樂工不識長安道，儘是書中寄曲來。"
    ]
  },
  {
    "volume": 653,
    "sequence": 25,
    "title": "經故侯郎中舊居",
    "author": "方幹",
    "content": [
      "一朝寂寂與冥冥，壟樹未長墳草青。",
      "高節雄才向何處，夜闌空鎖滿池星。"
    ]
  },
  {
    "volume": 653,
    "sequence": 26,
    "title": "越中逢孫百篇",
    "author": "方幹",
    "content": [
      "上才乘酒到山陰，日日成篇字字金。",
      "鏡水周回千萬頃，波瀾倒瀉入君心。"
    ]
  },
  {
    "volume": 653,
    "sequence": 27,
    "title": "寄謝麟",
    "author": "方幹",
    "content": [
      "越國雲溪秀髮時，蔣京詞賦謝麟詩。",
      "後來若要知優劣，學圃無過老圃知。"
    ]
  },
  {
    "volume": 653,
    "sequence": 28,
    "title": "與長洲陳子美長官",
    "author": "方幹",
    "content": [
      "枕上愁多百緒牽，常時睡覺在溪前。",
      "人前儘是交親力，莫道升沈總信天。"
    ]
  },
  {
    "volume": 653,
    "sequence": 29,
    "title": "新安殷明府家樂方響",
    "author": "方幹",
    "content": [
      "葛溪鐵片梨園調，耳底丁東十六聲。",
      "彭澤主人憐妙樂，玉杯春暖許同傾。"
    ]
  },
  {
    "volume": 653,
    "sequence": 30,
    "title": "別殷明府",
    "author": "方幹",
    "content": [
      "許教門館久踟躕，仲叔懷恩對玉壺。",
      "唯有離心欲銷客，空垂雙淚不成珠。"
    ]
  },
  {
    "volume": 653,
    "sequence": 31,
    "title": "送水墨項處士歸天臺",
    "author": "方幹",
    "content": [
      "仙嶠倍分元化功，揉藍翠色一重重。",
      "還家莫更尋山水，自有雲山在筆峰。"
    ]
  },
  {
    "volume": 653,
    "sequence": 32,
    "title": "贈會稽楊長官",
    "author": "方幹",
    "content": [
      "直鉤終日竟無魚，鐘鼓聲中與世疏。",
      "若向湖邊訪幽拙，蕭條四壁是閒居。"
    ]
  },
  {
    "volume": 653,
    "sequence": 33,
    "title": "贈申長官",
    "author": "方幹",
    "content": [
      "言下隨機見物情，看看獄路草還生。",
      "旅人莫怪無魚食，直為寒江水至清。"
    ]
  },
  {
    "volume": 653,
    "sequence": 34,
    "title": "將歸湖上留別陳宰",
    "author": "方幹",
    "content": [
      "歸去春山逗晚晴，縈回樹石罅中行。",
      "明時不是無知己，自憶湖邊釣與耕。"
    ]
  },
  {
    "volume": 653,
    "sequence": 35,
    "title": "貽亮上人",
    "author": "方幹",
    "content": [
      "秋水一泓常見底，澗松千尺不生枝。",
      "人間學佛知多少，淨盡心花只有師。"
    ]
  },
  {
    "volume": 653,
    "sequence": 36,
    "title": "貽曦上人",
    "author": "方幹",
    "content": [
      "四十年來多少人，一分零落九成塵。",
      "與師猶得重相見，亦是枯株勉強春。"
    ]
  },
  {
    "volume": 653,
    "sequence": 37,
    "title": "書原上鮑處士屋壁",
    "author": "方幹",
    "content": [
      "水闊坐看千萬里，青蕪蓋地接天津。",
      "禰衡莫愛山中靜，繞舍山多卻礙人。"
    ]
  },
  {
    "volume": 653,
    "sequence": 38,
    "title": "別孫蜀",
    "author": "方幹",
    "content": [
      "吳越思君意易傷，別君添我鬢邊霜。",
      "由來浙水偏堪恨，截斷千山作兩鄉。"
    ]
  },
  {
    "volume": 653,
    "sequence": 39,
    "title": "贈江上老人",
    "author": "方幹",
    "content": [
      "潭底錦鱗多識釣，未投香餌即先知。",
      "欲教魚目無分別，須學揉藍染釣絲。"
    ]
  },
  {
    "volume": 653,
    "sequence": 40,
    "title": "贈東溪貧道",
    "author": "方幹",
    "content": [
      "非唯劍鶴獨難留，觸事皆聞被債收。",
      "賴是豪家念寒餒，卻還漁島與漁舟。"
    ]
  },
  {
    "volume": 653,
    "sequence": 41,
    "title": "詠花",
    "author": "方幹",
    "content": [
      "狂心醉眼共裴回，一半先開笑未開。",
      "此日不能偷折去，胡蜂直恐趁人來。"
    ]
  },
  {
    "volume": 653,
    "sequence": 42,
    "title": "路入金州江中作",
    "author": "方幹",
    "content": [
      "棹尋椒岸縈回去，數裏時逢一兩家。",
      "知是從來貢金處，江邊牧豎亦披沙。"
    ]
  },
  {
    "volume": 653,
    "sequence": 43,
    "title": "夜會鄭氏昆季林亭",
    "author": "方幹",
    "content": [
      "捲簾圓月照方塘，坐久尊空竹有霜。",
      "白犬吠風驚雁起，猶能一一旋成行。"
    ]
  },
  {
    "volume": 653,
    "sequence": 44,
    "title": "題黃山人庭前孤桂",
    "author": "方幹",
    "content": [
      "映窗孤桂非手植，子落月中聞落時。",
      "仙客此時頭不白，看來看去有枯枝。"
    ]
  },
  {
    "volume": 653,
    "sequence": 45,
    "title": "送僧南游",
    "author": "方幹",
    "content": [
      "三秋萬里五溪行，風裏孤雲不計程。",
      "若念猩猩解言語，放生先合放猩猩。"
    ]
  },
  {
    "volume": 653,
    "sequence": 46,
    "title": "惜花",
    "author": "方幹",
    "content": [
      "可憐妍豔正當時，剛被狂風一夜吹。",
      "今日流鶯來舊處，百般言語殢空枝。"
    ]
  },
  {
    "volume": 653,
    "sequence": 47,
    "title": "題天柱觀魚尊師舊院",
    "author": "方幹",
    "content": [
      "早識吾師頻到此，芝童藥犬亦相迎。",
      "今師一去無來日，花洞石壇空月明。"
    ]
  },
  {
    "volume": 653,
    "sequence": 48,
    "title": "東陽道中作",
    "author": "方幹",
    "content": [
      "百花香氣傍行人，花底垂鞭日易醺。",
      "野父不知寒食節，穿林轉壑自燒雲。"
    ]
  },
  {
    "volume": 653,
    "sequence": 49,
    "title": "題畫建溪圖",
    "author": "方幹",
    "content": [
      "六幅輕綃畫建溪，刺桐花下路高低。",
      "分明記得曾行處，只欠猿聲與鳥啼。"
    ]
  },
  {
    "volume": 653,
    "sequence": 50,
    "title": "蜀中",
    "author": "方幹",
    "content": [
      "遊子去游多不歸，春風酒味勝餘時。",
      "閑來卻伴巴兒醉，豆蔻花邊唱竹枝。"
    ]
  },
  {
    "volume": 653,
    "sequence": 51,
    "title": "衢州別李秀才",
    "author": "方幹",
    "content": [
      "千山紅樹萬山雲，把酒相看日又曛。",
      "一曲驪歌兩行淚，更知何處再逢君。"
    ]
  },
  {
    "volume": 653,
    "sequence": 52,
    "title": "題君山",
    "author": "方幹",
    "content": [
      "曾于方外見麻姑，聞說君山自古無。",
      "元是昆侖山頂石，海風吹落洞庭湖。"
    ]
  },
  {
    "volume": 653,
    "sequence": 53,
    "title": "題嚴子陵祠二首",
    "author": "方幹",
    "content": [
      "物色旁求至漢庭，一宵同寢見交情。",
      "先生不入雲台像，贏得桐江萬古名。",
      "蒼翠雲峰開俗眼，泓澄煙水浸塵心。",
      "惟將道業為芳餌，釣得高名直到今。"
    ]
  },
  {
    "volume": 653,
    "sequence": 54,
    "title": "失題",
    "author": "方幹",
    "content": [
      "十六聲中運手輕，一聲聲似自然聲。",
      "不緣精妙過流輩，爭得江南別有名。"
    ]
  },
  {
    "volume": 653,
    "sequence": 55,
    "title": "句",
    "author": "方幹",
    "content": [
      "弟子已攀桂，先生猶臥雲。",
      "把得新詩草裏論。（幹師徐凝，常刺凝云云，反語為村裏老也）",
      "枯井夜聞鄰果落，廢巢寒見別禽來。（貽天目中峰客，以上見《紀事》）"
    ]
  }
]