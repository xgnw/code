[
  {
    "volume": 606,
    "sequence": 1,
    "title": "送李員外頻之建州",
    "author": "林寬",
    "content": [
      "勾踐江頭月，客星台畔松。為郎久不見，出守暫相逢。",
      "鳥泊牽灘索，花空押號鐘。遠人思化切，休上武夷峰。"
    ]
  },
  {
    "volume": 606,
    "sequence": 2,
    "title": "送許棠先輩歸宣州",
    "author": "林寬",
    "content": [
      "發枯窮律韻，字字合塤篪。日月所到處，姓名無不知。",
      "鶯啼謝守壘，苔老謫仙碑。詩道喪來久，東歸為吊之。"
    ]
  },
  {
    "volume": 606,
    "sequence": 3,
    "title": "窮冬太學",
    "author": "林寬",
    "content": [
      "投跡依槐館，荒亭草合時。雪深鳶嘯急，薪濕鼎吟遲。",
      "默坐同誰話，非僧不我知。匡廬瀑布畔，何日副心期。"
    ]
  },
  {
    "volume": 606,
    "sequence": 4,
    "title": "陪鄭諴郎中假日省中寓直",
    "author": "林寬",
    "content": [
      "憲廳名最重，假日許從容。床滿諸司印，庭高五粒松。",
      "井尋芸吏汲，茶拆岳僧封。鳥度簾旌暮，猶吟隔苑鐘。"
    ]
  },
  {
    "volume": 606,
    "sequence": 5,
    "title": "送謝石先輩歸宣州",
    "author": "林寬",
    "content": [
      "名隨春色遠，湖外已先知。花盡方辭醉，鶯殘是放時。",
      "天寒千尺岳，頷白半聯詩。筍蕨猶堪采，榮歸及養期。"
    ]
  },
  {
    "volume": 606,
    "sequence": 6,
    "title": "下第寄歐陽瓚",
    "author": "林寬",
    "content": [
      "詩人道僻命多奇，更值干戈亂起時。",
      "莫作江甯王少府，一生吟苦竟誰知。"
    ]
  },
  {
    "volume": 606,
    "sequence": 7,
    "title": "寄何紹餘",
    "author": "林寬",
    "content": [
      "雁過君猶未入城，清賢門下舊知名。風波凍馬遙逢見，革橐饑僮尚挈行。住在閑坊無轍跡，別來何寺有泉聲。",
      "芙蓉苑北曲江岸，期看終南新雪晴。"
    ]
  },
  {
    "volume": 606,
    "sequence": 8,
    "title": "送人宰浦城",
    "author": "林寬",
    "content": [
      "東南猶阻寇，梨嶺更誰登。作宰應無俸，歸船必有僧。",
      "灘平眠獺石，燒斷飲猿藤。歲盡校殊最，方當見異能。"
    ]
  },
  {
    "volume": 606,
    "sequence": 9,
    "title": "省試臘後望春宮",
    "author": "林寬",
    "content": [
      "皇都初度臘，鳳輦出深宮。高憑樓臺上，遙瞻灞滻中。",
      "仗凝霜彩白，袍映日華紅。柳眼方開凍，鶯聲漸轉風。",
      "禦溝穿斷靄，驪岫照斜空。時見宸遊興，因觀稼穡功。"
    ]
  },
  {
    "volume": 606,
    "sequence": 10,
    "title": "寄省中知己",
    "author": "林寬",
    "content": [
      "門掩清曹晚，靜將烏府鄰。花開封印早，雪下典衣頻。",
      "怪木風吹閣，廢巢時落薪。每憐吾道苦，長說向同人。"
    ]
  },
  {
    "volume": 606,
    "sequence": 11,
    "title": "朱坡",
    "author": "林寬",
    "content": [
      "朱坡坡上望，不似在秦京。漸覺溪山秀，更高魚鳥情。",
      "夜吟禪子室，曉爨獵人鐺。恃此偷佳賞，九衢蜩未鳴。"
    ]
  },
  {
    "volume": 606,
    "sequence": 12,
    "title": "酬陳樵見寄",
    "author": "林寬",
    "content": [
      "失意閑眠起更遲，又將羈薄謝深知。囊書旋入酒家盡，紗帽長依僧壁垂。待月句新遭鬼哭，尋山貌古被猿窺。",
      "元和才子多如此，除卻清吟何所為。"
    ]
  },
  {
    "volume": 606,
    "sequence": 13,
    "title": "華清宮",
    "author": "林寬",
    "content": [
      "殿角鐘殘立宿鴉，朝元歸駕望無涯。",
      "香泉空浸宮前草，未到春時爭發花。"
    ]
  },
  {
    "volume": 606,
    "sequence": 14,
    "title": "終南山",
    "author": "林寬",
    "content": [
      "標奇聳峻壯長安，影入千門萬戶寒。",
      "徒自倚天生氣色，塵中誰為舉頭看。"
    ]
  },
  {
    "volume": 606,
    "sequence": 15,
    "title": "歌風台",
    "author": "林寬",
    "content": [
      "蒿棘空存百尺基，酒酣曾唱大風詞。",
      "莫言馬上得天下，自古英雄盡解詩。"
    ]
  },
  {
    "volume": 606,
    "sequence": 16,
    "title": "送人歸日東",
    "author": "林寬",
    "content": [
      "滄溟西畔望，一望一心摧。地即同正朔，天教阻往來。",
      "波翻夜作電，鯨吼晝為雷。門外人參徑，到時花幾開。"
    ]
  },
  {
    "volume": 606,
    "sequence": 17,
    "title": "寓興",
    "author": "林寬",
    "content": [
      "西母一杯酒，空言浩劫春。英雄歸厚土，日月照閒人。",
      "衰草珠璣塚，冷灰龍鳳身。茂陵驪岫晚，過者暗傷神。"
    ]
  },
  {
    "volume": 606,
    "sequence": 18,
    "title": "少年行",
    "author": "林寬",
    "content": [
      "柳煙侵禦道，門映夾城開。白日莫空過，青春不再來。",
      "報仇沖雪去，乘醉臂鷹回。看取歌鐘地，殘陽滿壞台。"
    ]
  },
  {
    "volume": 606,
    "sequence": 19,
    "title": "塞上還答友人",
    "author": "林寬",
    "content": [
      "無端遊絕塞，歸鬢已蒼然。戎羯圍中過，風沙馬上眠。",
      "草衰頻過燒，耳冷不聞蟬。從此甘貧坐，休言更到邊。"
    ]
  },
  {
    "volume": 606,
    "sequence": 20,
    "title": "哭棲白供奉",
    "author": "林寬",
    "content": [
      "侍輦才難得，三朝有上人。琢詩方到骨，至死不離貧。",
      "風帳孤螢入，霜階積葉頻。夕陽門半掩，過此亦無因。"
    ]
  },
  {
    "volume": 606,
    "sequence": 21,
    "title": "送升道靖恭相公分司",
    "author": "林寬",
    "content": [
      "東風時不遇，果見致君難。海嶽影猶動，鶤鵬勢未安。",
      "星沉關鎖冷，雞唱驛燈殘。誰似二賓客，門閑嵩洛寒。"
    ]
  },
  {
    "volume": 606,
    "sequence": 22,
    "title": "關下早行",
    "author": "林寬",
    "content": [
      "軋軋推危轍，聽雞獨早行。風吹宿靄散，月照華山明。",
      "白首東西客，黃河晝夜清。相逢皆有事，唯我是閒情。"
    ]
  },
  {
    "volume": 606,
    "sequence": 23,
    "title": "曲江",
    "author": "林寬",
    "content": [
      "曲江初碧草初青，萬轂千蹄匝岸行。傾國妖姬雲鬢重，薄徒公子雪衫輕。瓊鐫狒cf繞觥舞，金蹙辟邪拏撥鳴。",
      "柳絮杏花留不得，隨風處處逐歌聲。"
    ]
  },
  {
    "volume": 606,
    "sequence": 24,
    "title": "長安遣懷",
    "author": "林寬",
    "content": [
      "醉下高樓醒複登，任從浮薄笑才能。",
      "青龍寺裏三門上，立為南山不為僧。"
    ]
  },
  {
    "volume": 606,
    "sequence": 25,
    "title": "送僧游太白峰",
    "author": "林寬",
    "content": [
      "雲深游太白，莫惜遍探奇。頂上多靈跡，塵中少客知。",
      "懸崖倚凍瀑，飛狖過孤枝。出定更何事，相逢必有詩。"
    ]
  },
  {
    "volume": 606,
    "sequence": 26,
    "title": "哭造微禪師",
    "author": "林寬",
    "content": [
      "神遷不火葬，新塔露疏檉。是物皆磨滅，唯師出死生。",
      "虛堂散釣叟，怪木哭山精。林下路長在，無因更此行。"
    ]
  },
  {
    "volume": 606,
    "sequence": 27,
    "title": "獻同年孔郎中",
    "author": "林寬",
    "content": [
      "炊瓊爇桂帝關居，賣盡寒衣典盡書。驅馬每尋霜影裏，到門常在鼓聲初。蟾枝交彩清蘭署，鸞佩排光映玉除。",
      "一顧深恩身未殺，爭期皎日負吹噓。"
    ]
  },
  {
    "volume": 606,
    "sequence": 28,
    "title": "聞雁",
    "author": "林寬",
    "content": [
      "接影橫空背雪飛，聲聲寒出玉關遲。",
      "上陽宮裏三千夢，月冷風清聞過時。"
    ]
  },
  {
    "volume": 606,
    "sequence": 29,
    "title": "送惠補闕",
    "author": "林寬",
    "content": [
      "詔下搜岩野，高人入竹林。長因抗疏日，便作去官心。",
      "清俸供僧盡，滄洲寄跡深。東門有歸路，徒自棄華簪。"
    ]
  },
  {
    "volume": 606,
    "sequence": 30,
    "title": "和友人賊後",
    "author": "林寬",
    "content": [
      "帶號乞兵急，英雄陷賊圍。江山猶未靜，魚鳥欲何歸。",
      "城露桑榆盡，時平老幼稀。書從戰後得，讀徹血盈衣。"
    ]
  },
  {
    "volume": 606,
    "sequence": 31,
    "title": "長安即事",
    "author": "林寬",
    "content": [
      "暝鼓才終複曉雞，九門何計出沉迷，樵童亂打金吾鼓，豪馬爭奔丞相堤。翡翠鬟欹釵上燕，麒麟衫束海中犀。",
      "須知不是詩人事，空憶泉聲菊畔畦。"
    ]
  },
  {
    "volume": 606,
    "sequence": 32,
    "title": "和周繇校書先輩省中寓直",
    "author": "林寬",
    "content": [
      "古木重門掩，幽深只欠溪。此中真吏隱，何必更岩棲。",
      "名姓鐫幢記，經書逐庫題。字隨飛蠹缺，階與落星齊。",
      "伴直僧談靜，侵霜蛩韻低。粘塵賀草沒，剝粉薛禽迷。",
      "衰蘚牆千堵，微陽菊半畦。鼓殘鴉去北，漏在月沉西。",
      "每憶終南雪，幾登雲閣梯。時因搜句次，那惜一招攜。"
    ]
  },
  {
    "volume": 606,
    "sequence": 33,
    "title": "苦雨",
    "author": "林寬",
    "content": [
      "霪霖翳日月，窮巷變溝坑。驟灑纖枝折，奔傾壞堵平。",
      "蒙簦來客絕，躍甃噪蛙獰。敗屐陰苔積，摧簷濕菌生。",
      "斜飛穿裂瓦，迸落打空鐺。葉底遲歸蝶，林中滯出鶯。",
      "潤侵書縫黑，冷浸鬢絲明。牖暗參差影，階寒斷續聲。",
      "尺薪功比桂，寸粒價高瓊。遙想管弦裏，無因識此情。"
    ]
  }
]