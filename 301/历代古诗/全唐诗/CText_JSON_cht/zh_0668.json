[
  {
    "volume": 668,
    "sequence": 1,
    "title": "途中除夜",
    "author": "高蟾",
    "content": [
      "南北浮萍跡，年華又暗催。殘燈和臘盡，曉角帶春來。",
      "鬢欲漸侵雪，心仍未肯灰。金門舊知己，誰為脫塵埃。"
    ]
  },
  {
    "volume": 668,
    "sequence": 2,
    "title": "長門怨",
    "author": "高蟾",
    "content": [
      "天上何勞萬古春，君前誰是百年人。魂銷尚愧金爐燼，思起猶慚玉輦塵。煙翠薄情攀不得，星茫浮豔采無因。",
      "可憐明鏡來相向，何似恩光朝夕新。"
    ]
  },
  {
    "volume": 668,
    "sequence": 3,
    "title": "秋日寄華陽山人",
    "author": "高蟾",
    "content": [
      "雲木送秋何草草，風波凝冷太星星。銀鞍公子魂俱斷，玉弩將軍涕自零。茅洞白龍和雨看，荊溪黃鵠帶霜聽。",
      "人間不見清涼事，猶向溪翁乞畫屏。"
    ]
  },
  {
    "volume": 668,
    "sequence": 4,
    "title": "感事",
    "author": "高蟾",
    "content": [
      "濁河從北下，清洛向東流。清濁皆如此，何人不白頭。"
    ]
  },
  {
    "volume": 668,
    "sequence": 5,
    "title": "楚思",
    "author": "高蟾",
    "content": [
      "疊浪與雲急，翠蘭和意香。風流化為雨，日暮下巫陽。"
    ]
  },
  {
    "volume": 668,
    "sequence": 6,
    "title": "雪中",
    "author": "高蟾",
    "content": [
      "金閣倚雲開，朱軒犯雪來。三冬辛苦樣，天意似難栽。"
    ]
  },
  {
    "volume": 668,
    "sequence": 7,
    "title": "道中有感",
    "author": "高蟾",
    "content": [
      "一醉六十日，一裘三十年。年華經幾日，日日掉征鞭。"
    ]
  },
  {
    "volume": 668,
    "sequence": 8,
    "title": "宋汴道中",
    "author": "高蟾",
    "content": [
      "平野有千里，居人無一家。甲兵年正少，日久戍天涯。"
    ]
  },
  {
    "volume": 668,
    "sequence": 9,
    "title": "秋思",
    "author": "高蟾",
    "content": [
      "天地太蕭索，山川何渺茫。不堪星斗柄，猶把歲寒量。"
    ]
  },
  {
    "volume": 668,
    "sequence": 10,
    "title": "即事",
    "author": "高蟾",
    "content": [
      "三年離水石，一旦隱樵漁。為問青雲上，何人識卷舒。"
    ]
  },
  {
    "volume": 668,
    "sequence": 11,
    "title": "漁家",
    "author": "高蟾",
    "content": [
      "野水千年在，閑花一夕空。近來浮世狹，何似釣船中。"
    ]
  },
  {
    "volume": 668,
    "sequence": 12,
    "title": "關中",
    "author": "高蟾",
    "content": [
      "風雨去愁晚，關河歸思涼。西遊無紫氣，一夕九回腸。"
    ]
  },
  {
    "volume": 668,
    "sequence": 13,
    "title": "歸思",
    "author": "高蟾",
    "content": [
      "紫府歸期斷，芳洲別思迢。黃金作人世，只被歲寒消。"
    ]
  },
  {
    "volume": 668,
    "sequence": 14,
    "title": "下第出春明門",
    "author": "高蟾",
    "content": [
      "曾和秋雨驅愁入，卻向春風領恨回。",
      "深謝灞陵堤畔柳，與人頭上拂塵埃。"
    ]
  },
  {
    "volume": 668,
    "sequence": 15,
    "title": "華清宮",
    "author": "高蟾",
    "content": [
      "何事金輿不再遊，翠鬟丹臉豈勝愁。",
      "重門深鎖禁鐘後，月滿驪山宮樹秋。"
    ]
  },
  {
    "volume": 668,
    "sequence": 16,
    "title": "秋日北固晚望二首",
    "author": "高蟾",
    "content": [
      "風含遠思翛翛晚，日照高情的的秋。",
      "何事滿江惆悵水，年年無語向東流。",
      "澤國路岐當面苦，江城砧杵入心寒。",
      "不知白髮誰醫得，為問無情歲月看。"
    ]
  },
  {
    "volume": 668,
    "sequence": 17,
    "title": "送張道士",
    "author": "高蟾",
    "content": [
      "因將歲月離三島，閑貯風煙在一壺。",
      "為問金烏頭白後，人間流水卻回無。"
    ]
  },
  {
    "volume": 668,
    "sequence": 18,
    "title": "吳門春雨",
    "author": "高蟾",
    "content": [
      "吳甸落花春漫漫，吳宮芳樹晚沉沉。",
      "王孫不耐如絲雨，罥斷春風一寸心。"
    ]
  },
  {
    "volume": 668,
    "sequence": 19,
    "title": "旅夕",
    "author": "高蟾",
    "content": [
      "風散古陂驚宿雁，月臨荒戍起啼鴉。",
      "不堪吟斷無人見，時複寒燈落一花。"
    ]
  },
  {
    "volume": 668,
    "sequence": 20,
    "title": "瓜洲夜泊",
    "author": "高蟾",
    "content": [
      "偶為芳草無情客，況是青山有事身。",
      "一夕瓜洲渡頭宿，天風吹盡廣陵塵。"
    ]
  },
  {
    "volume": 668,
    "sequence": 21,
    "title": "金陵晚望",
    "author": "高蟾",
    "content": [
      "曾伴浮雲歸晚翠，猶陪落日泛秋聲。",
      "世間無限丹青手，一片傷心畫不成。"
    ]
  },
  {
    "volume": 668,
    "sequence": 22,
    "title": "晚思",
    "author": "高蟾",
    "content": [
      "虞泉冬恨由來短，楊葉春期分外長。",
      "惆悵浮生不知處，明朝依舊出滄浪。"
    ]
  },
  {
    "volume": 668,
    "sequence": 23,
    "title": "長信宮二首",
    "author": "高蟾",
    "content": [
      "天上夢魂何杳杳，日宮消息太沉沉。",
      "君恩不似黃金井，一處團圓萬丈深。",
      "天上鳳凰休寄夢，人間鸚鵡舊堪悲。",
      "平生心緒無人識，一隻金梭萬丈絲。"
    ]
  },
  {
    "volume": 668,
    "sequence": 24,
    "title": "長安旅懷",
    "author": "高蟾",
    "content": [
      "馬嘶九陌年年苦，人語千門日日新。",
      "唯有終南寂無事，寒光不入帝鄉塵。"
    ]
  },
  {
    "volume": 668,
    "sequence": 25,
    "title": "春",
    "author": "高蟾",
    "content": [
      "天柱幾條支白日，天門幾扇鎖明時。",
      "陽春發處無根蒂，憑仗東風分外吹。",
      "明月斷魂清靄靄，平蕪歸思綠迢迢。",
      "人生莫遣頭如雪，縱得春風亦不消。"
    ]
  },
  {
    "volume": 668,
    "sequence": 26,
    "title": "秋",
    "author": "高蟾",
    "content": [
      "陽羨溪聲冷駭人，洞庭山翠晚凝神。",
      "天將金玉為風露，曾為高秋幾度貧。"
    ]
  },
  {
    "volume": 668,
    "sequence": 27,
    "title": "灞陵亭",
    "author": "高蟾",
    "content": [
      "一條歸夢朱弦直，一片離心白羽輕。",
      "明日灞陵新霽後，馬頭煙樹綠相迎。"
    ]
  },
  {
    "volume": 668,
    "sequence": 28,
    "title": "偶作二首",
    "author": "高蟾",
    "content": [
      "丁當玉佩三更雨，平帖金閨一覺雲。",
      "明日薄情何處去，風流春水不知君。",
      "霞衣重疊紅蟬暖，雲髻蔥籠紫鳳寒。",
      "天上少年分散後，一條煙水若為看。"
    ]
  },
  {
    "volume": 668,
    "sequence": 29,
    "title": "永夕",
    "author": "高蟾",
    "content": [
      "雲鴻宿處江村冷，獨狖啼時海國陰。",
      "不會殘燈無一事，覺來猶有向隅心。"
    ]
  },
  {
    "volume": 668,
    "sequence": 30,
    "title": "落花",
    "author": "高蟾",
    "content": [
      "一葉落時空下淚，三春歸盡複何情。",
      "無人共得東風語，半日尊前計不成。"
    ]
  },
  {
    "volume": 668,
    "sequence": 31,
    "title": "下第後上永崇高侍郎",
    "author": "高蟾",
    "content": [
      "天上碧桃和露種，日邊紅杏倚雲栽。",
      "芙蓉生在秋江上，不向東風怨未開。"
    ]
  },
  {
    "volume": 668,
    "sequence": 32,
    "title": "句",
    "author": "高蟾",
    "content": [
      "君恩秋後葉，日日向人疏。",
      "知古齋主精校2000。01。22。",
      "j"
    ]
  }
]