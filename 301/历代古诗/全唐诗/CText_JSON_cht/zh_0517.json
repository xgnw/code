[
  {
    "volume": 517,
    "sequence": 1,
    "title": "南溪書院",
    "author": "楊發",
    "content": [
      "茅屋住來久，山深不置門。草生垂井口，花發接籬根。",
      "入院將雛鳥，攀蘿抱子猿。曾逢異人說，風景似桃源。"
    ]
  },
  {
    "volume": 517,
    "sequence": 2,
    "title": "春園醉醒閑臥小齋",
    "author": "楊發",
    "content": [
      "酣醉送餘春，醒來恨更頻。花殘蜂蠹物，葉暗鳥欺人。",
      "簾閉高眠貴，齋空浩氣新。從今北窗蝶，長是夢中身。"
    ]
  },
  {
    "volume": 517,
    "sequence": 3,
    "title": "小園秋興",
    "author": "楊發",
    "content": [
      "誰言帝城裏，獨作野人居。石磴晴看疊，山苗晚自鋤。",
      "相慚五秉粟，尚癖一車書。昔日揚雄宅，還無卿相輿。"
    ]
  },
  {
    "volume": 517,
    "sequence": 4,
    "title": "與諸公池上待月",
    "author": "楊發",
    "content": [
      "樹密雲縈岸，池遙水際空。芰開方吐鏡，蘋動欲含風。",
      "漸映沙汀白，微分渚葉紅。金波宜共賞，仙棹一宵同。"
    ]
  },
  {
    "volume": 517,
    "sequence": 5,
    "title": "簷雀",
    "author": "楊發",
    "content": [
      "弱羽怯孤飛，投簷幸所依。銜環唯報德，賀廈本知歸。",
      "紅觜休爭顧，丹心自識機。從來攀鳳足，生死戀光輝。"
    ]
  },
  {
    "volume": 517,
    "sequence": 6,
    "title": "殘花",
    "author": "楊發",
    "content": [
      "已笑良時晚，仍悲別酒催。暖芳隨日薄，殘片逐風回。",
      "黛斂愁歌扇，妝殘泣鏡臺。繁陰莫矜衒，終是共塵埃。"
    ]
  },
  {
    "volume": 517,
    "sequence": 7,
    "title": "山泉",
    "author": "楊發",
    "content": [
      "半空飛下水，勢去響如雷。靜徹啼猿寺，高陵坐客台。",
      "耳同經劍閣，身若到天臺。濺樹吹成凍，鄰祠觸作灰。",
      "深中試榔栗，淺處落莓苔。半夜重城閉，潺湲枕底來。"
    ]
  },
  {
    "volume": 517,
    "sequence": 8,
    "title": "秋晚日少陵原游山泉之什",
    "author": "楊發",
    "content": [
      "喧濁侵肌性未沈，每來雲外恣幽尋。塵衣更喜秋泉潔，倦跡方依竹洞深。暫過偶然應系分，有期終去但勞心。",
      "唯憐一夜空山月，似許他年伴獨吟。"
    ]
  },
  {
    "volume": 517,
    "sequence": 9,
    "title": "秋晴獨立南亭",
    "author": "楊發",
    "content": [
      "晝對南風獨閉關，暗期幽鳥去仍還。如今有待終身貴，未若忘機盡日閑。心似蒙莊遊物外，官慚許掾在人間。",
      "開襟自向清風笑，無限秋光為解顏。"
    ]
  },
  {
    "volume": 517,
    "sequence": 10,
    "title": "宿黃花館",
    "author": "楊發",
    "content": [
      "孤館蕭條槐葉稀，暮蟬聲隔水聲微。年年為客路無盡，日日送人身未歸。何處迷鴻離浦月，誰家愁婦搗霜衣。",
      "夜深不臥簾猶卷，數點殘螢入戶飛。"
    ]
  },
  {
    "volume": 517,
    "sequence": 11,
    "title": "南野逢田客",
    "author": "楊發",
    "content": [
      "桑柘悠悠水蘸堤，晚風晴景不妨犁。高機猶織臥蠶子，下阪未饑逢飼妻。杏色滿林羊酪熟，麥涼浮壟雉媒低。",
      "生時自樂死由命，萬事在天管不迷。"
    ]
  },
  {
    "volume": 517,
    "sequence": 12,
    "title": "東齋夜宴酬紹之起居見贈",
    "author": "楊發",
    "content": [
      "龍門八上不知津，唯有君心困益親。白社追遊名自遠，青袍相映道逾新。十年江海魚緘盡，一夜笙歌鳳吹頻。",
      "漸老舊交情更重，莫將美酒負良辰。"
    ]
  },
  {
    "volume": 517,
    "sequence": 13,
    "title": "玩殘花",
    "author": "楊發",
    "content": [
      "十日濃芳一歲程，東風初急眼偏明。",
      "低枝似泥幽人醉，莫道無情似有情。"
    ]
  },
  {
    "volume": 517,
    "sequence": 14,
    "title": "詠蛙",
    "author": "楊收",
    "content": [
      "兔邊分玉樹，龍底耀銅儀。會當同鼓吹，不復問官私。"
    ]
  },
  {
    "volume": 517,
    "sequence": 15,
    "title": "筆",
    "author": "楊收",
    "content": [
      "雖匪囊中物，何堅不可鑽。一朝操政柄，定使冠三端。"
    ]
  },
  {
    "volume": 517,
    "sequence": 16,
    "title": "嘲吳人觀者",
    "author": "楊收",
    "content": [
      "爾幸無羸角，何用觸吾藩。若是升堂者，還應自得門。"
    ]
  },
  {
    "volume": 517,
    "sequence": 17,
    "title": "甲子歲書事",
    "author": "楊乘",
    "content": [
      "豎子未鼎烹，大君尚旰食。風雷隨出師，雲霞有戰色。",
      "犒功椎萬牛，募勇懸千帛。武士日曳柴，飛將兢執馘。",
      "喜氣迎捷書，歡聲送羽檄。天兵日雄強，桀犬稍離析。",
      "賊臂既已斷，賊喉既已扼。樂禍但鯨鯢，同惡為肘腋。",
      "小大勢難侔，逆順初不敵。違命固天亡，恃險乖長策。",
      "蠆毒久萌牙，狼顧非日夕。禮貌忽驕狂，疏奏遂指斥。",
      "動眾豈佳兵，含忍恐無益。鴻恩既已孤，小效不足惜。",
      "腐儒一鉛刀，投筆時感激。帝閽不敢幹，恓恓坐長畫。"
    ]
  },
  {
    "volume": 517,
    "sequence": 18,
    "title": "南徐春日懷古",
    "author": "楊乘",
    "content": [
      "六代驕奢地，三春物象繁。靈湖通漲海，天塹隔中原。",
      "曉渡高帆駛，陰風巨艦翻。旌旗西日落，戈甲夏雲屯。",
      "豹變資陳武，龍飛擁晉元。風流前事盡，文物舊儀存。",
      "邪侮嘗移潤，忠貞幾度冤。興亡山兀兀，今古水渾渾。",
      "露滴蜂偷蕊，鶯啼日到軒。酒腸堆曲糵，詩思繞乾坤。",
      "愁夢全無蝶，離憂每愧萱。形骸勞大塊，玉石任炎昆。",
      "出處寧由己，升沈未足言。且應中聖樂，坐起任昏昏。"
    ]
  },
  {
    "volume": 517,
    "sequence": 19,
    "title": "吳中書事",
    "author": "楊乘",
    "content": [
      "十萬人家天塹東，管弦台榭滿春風。名歸範蠡五湖上，國破西施一笑中。香逕自生蘭葉小，響廊深映月華空。",
      "尊前多暇但懷古，盡日愁吟誰與同。"
    ]
  },
  {
    "volume": 517,
    "sequence": 20,
    "title": "建鄴懷古",
    "author": "楊乘",
    "content": [
      "故城故壘滿江濆，儘是干戈舊苦辛。",
      "見此即須知帝力，生來便作太平人。"
    ]
  },
  {
    "volume": 517,
    "sequence": 21,
    "title": "榜句",
    "author": "楊乘",
    "content": [
      "伶俜乖拙兩何如，晝泥琴聲夜泥書。",
      "數拍胡笳彈未熟，故人新命畫胡車。"
    ]
  },
  {
    "volume": 517,
    "sequence": 22,
    "title": "題楊收相公宅",
    "author": "尹璞",
    "content": [
      "禍福從來路不遙，偶然平地上煙霄。",
      "煙霄未穩還平地，門對孤峰占寂寥。"
    ]
  }
]