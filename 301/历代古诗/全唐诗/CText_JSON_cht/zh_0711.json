[
  {
    "volume": 711,
    "sequence": 1,
    "title": "依禦史溫飛卿華清宮二十二韻",
    "author": "徐夤",
    "content": [
      "地靈蒸水暖，天氣待宸遊。岳拱蓮花秀，峰高玉蕊秋。",
      "朝元雕翠閣，乞巧繡瓊樓。碧海供驪嶺，黃金絡馬頭。",
      "五王更入帳，七貴迭封侯。夕雨鳴鴛瓦，朝陽曄柘裘。",
      "伊皋爭負鼎，舜禹讓垂旒。墮珥閑應拾，遺釵醉不收。",
      "飛煙籠劍戟，殘月照旌斿。履朔求衣早，臨陽解佩羞。",
      "宮詞裁錦段，御筆落銀鉤。帝裏新豐縣，長安舊雍州。",
      "雪衣傳貝葉，蟬鬢插山榴。對景瞻瑤兔，升天駕彩虯。",
      "丹書陳北虜，玄甲擐犀牛。聖誥多屯否，生靈少怨尤。",
      "穹旻當有輔，帷幄豈無籌。鳳態傷紅豔，鸞輿緩紫騮。",
      "樹名端正在，人欲夢魂休。讖語山旁鬼，塵銷隴畔丘。",
      "重來芳草恨，往事落花愁。五十年鴻業，東憑渭水流。"
    ]
  },
  {
    "volume": 711,
    "sequence": 2,
    "title": "尚書命題瓦硯",
    "author": "徐夤",
    "content": [
      "遠向端溪得，皆因郢匠成。鑿山青靄斷，琢石紫花輕。",
      "散墨松香起，濡毫藻句清。入台知價重，著匣恐塵生。",
      "守黑還全器，臨池早著名。春闈攜就處，軍幕載將行。",
      "不獨雄文陣，兼能助筆耕。莫嫌涓滴潤，深染古今情。",
      "洗處無瑕玷，添時識滿盈。蘭亭如見用，敲戛有金聲。"
    ]
  },
  {
    "volume": 711,
    "sequence": 3,
    "title": "東風解凍省試",
    "author": "徐夤",
    "content": [
      "暖氣飄蘋末，凍痕銷水中。扇冰初覺泮，吹海旋成空。",
      "入律三春照，朝宗萬里通。岸分天影闊，色照日光融。",
      "波起輕搖綠，鱗遊乍躍紅。殷勤排弱羽，飛翥趁和風。"
    ]
  },
  {
    "volume": 711,
    "sequence": 4,
    "title": "和僕射二十四丈牡丹八韻",
    "author": "徐夤",
    "content": [
      "帝王城裏看，無故亦無新。忍摘都緣借，移栽未有因。",
      "光陰嫌太促，開落一何頻。羞殺登牆女，饒將解佩人。",
      "蕊堪靈鳳啄，香許白龍親。素練籠霞曉，紅妝帶臉春。",
      "莫辭終夕醉，易老少年身。買取歸天上，寧教逐世塵。"
    ]
  },
  {
    "volume": 711,
    "sequence": 5,
    "title": "釣絲竹",
    "author": "徐夤",
    "content": [
      "藋藋拂清流，堪維舴艋舟。野蟲懸作餌，溪月曲為鉤。",
      "雨潤搖階長，風吹繞指柔。若將諸樹比，還使綠楊羞。",
      "蠶婦非堯女，漁人是子猷。湖邊舊栽處，長映讀書樓。"
    ]
  },
  {
    "volume": 711,
    "sequence": 6,
    "title": "尚書會仙亭詠薔薇夤坐中聯四韻晚歸補緝所聯因成一篇",
    "author": "徐夤",
    "content": [
      "結綠根株翡翠莖，句芒中夜刺猩猩。景陽妝赴嚴鐘出，楚峽神教暮雨晴。躑躅豈能同日語，玫瑰方可一時呈。",
      "風吹嫩帶香苞展，露灑啼思淚點輕。阿母蕊宮期索去，昭君榆塞闕齎行。叢高恐礙含泥燕，架隱宜棲報曙鶯。",
      "鬥日只憂燒密葉，映階疑欲讓雙旌。含煙散纈佳人惜，落地遺鈿少妓爭。丹渥不因輸繡段，錢圓誰把買花聲。",
      "海棠若要分流品，秋菊春蘭兩恰平。"
    ]
  },
  {
    "volume": 711,
    "sequence": 7,
    "title": "和尚書詠泉山瀑布十二韻",
    "author": "徐夤",
    "content": [
      "名齊火浣溢山椒，誰把驚虹掛一條。天外倚來秋水刃，海心飛上白龍綃。民田鑿斷雲根引，僧圃穿通竹影澆。",
      "噴石似煙輕漠漠，濺崖如雨冷瀟瀟。水中蠶緒纏蒼壁，日裏虹精掛絳霄。寒漱綠陰仙桂老，碎流紅豔野桃夭。",
      "千尋練寫長年在，六出花開夏日消。急恐劃分青嶂骨，久應繃裂翠微腰。濯纓便可譏漁父，洗耳還宜傲帝堯。",
      "林際猿猱偏得飯，岸邊烏鵲擬為橋。赤城未到詩先寄，廬阜曾遊夢已遙。數夜積霖聲更遠，郡樓欹枕聽良宵。"
    ]
  },
  {
    "volume": 711,
    "sequence": 8,
    "title": "自詠十韻",
    "author": "徐夤",
    "content": [
      "只合滄洲釣與耕，忽依螢燭愧功成。未游宦路叨卑宦，才到名場得大名。梁苑二年陪眾客，溫陵十載佐雙旌。",
      "錢財儘是侯王惠，骨肉偕承裏巷榮。拙賦偏聞鐫印賣，惡詩親見畫圖呈。多栽桃李期春色，闊鑿池塘許月明。",
      "寒益輕裯饒美寢，出乘車馬免徒行。粗支菽粟防饑歉，薄有杯盤備送迎。僧俗共鄰棲隱樂，妻孥同愛水雲清。",
      "如今便死還甘分，莫更嫌他白髮生。"
    ]
  },
  {
    "volume": 711,
    "sequence": 9,
    "title": "鏡中覽懷",
    "author": "徐夤",
    "content": [
      "晨起梳頭忽自悲，鏡中親見數莖絲。",
      "從今休說龍泉劍，世上恩讎報已遲。"
    ]
  },
  {
    "volume": 711,
    "sequence": 10,
    "title": "楚國史",
    "author": "徐夤",
    "content": [
      "六國商於恨最多，良弓休綰劍休磨。",
      "君王不剪如簧舌，再得張儀欲奈何。"
    ]
  },
  {
    "volume": 711,
    "sequence": 11,
    "title": "張儀",
    "author": "徐夤",
    "content": [
      "荊楚南來又北歸，分明舌在不應違。",
      "懷王本是無心者，籠得蒼蠅卻放飛。"
    ]
  },
  {
    "volume": 711,
    "sequence": 12,
    "title": "薔薇",
    "author": "徐夤",
    "content": [
      "朝露灑時如濯錦，晚風飄處似遺鈿。",
      "重門剩著黃金鎖，莫被飛瓊摘上天。"
    ]
  },
  {
    "volume": 711,
    "sequence": 13,
    "title": "大夫松",
    "author": "徐夤",
    "content": [
      "五樹旌封許歲寒，挽柯攀葉也無端。",
      "爭如澗底淩霜節，不受秦皇亂世官。"
    ]
  },
  {
    "volume": 711,
    "sequence": 14,
    "title": "杏園",
    "author": "徐夤",
    "content": [
      "杏苑簫聲好醉鄉，春風嘉宴更無雙。",
      "憑誰為謔穆天子，莫把瑤池並曲江。"
    ]
  },
  {
    "volume": 711,
    "sequence": 15,
    "title": "蕉葉",
    "author": "徐夤",
    "content": [
      "綠綺新裁織女機，擺風搖日影離披。",
      "只應青帝行春罷，閑倚東牆卓翠旗。"
    ]
  },
  {
    "volume": 711,
    "sequence": 16,
    "title": "路旁草",
    "author": "徐夤",
    "content": [
      "楚甸秦原萬里平，誰教根向路傍生。",
      "輕蹄繡轂長相蹋，合是榮時不得榮。"
    ]
  },
  {
    "volume": 711,
    "sequence": 17,
    "title": "讀漢紀",
    "author": "徐夤",
    "content": [
      "布衣空手取中原，勁卒雄師不足論。",
      "楚國八千秦百萬，豁開胸臆一時吞。"
    ]
  },
  {
    "volume": 711,
    "sequence": 18,
    "title": "李夫人二首",
    "author": "徐夤",
    "content": [
      "不望金輿到錦帷，人間樂極即須悲。",
      "若言要識愁中貌，也似君恩日日衰。",
      "招得香魂爵少翁，九華燈燭曉還空。",
      "漢王不及吳王樂，且與西施死處同。"
    ]
  },
  {
    "volume": 711,
    "sequence": 19,
    "title": "明妃",
    "author": "徐夤",
    "content": [
      "不用牽心恨畫工，帝家無策及邊戎。",
      "香魂若得升明月，夜夜還應照漢宮。"
    ]
  },
  {
    "volume": 711,
    "sequence": 20,
    "title": "馬嵬",
    "author": "徐夤",
    "content": [
      "二百年來事遠聞，從龍誰解盡如雲。",
      "張均兄弟皆何在，卻是楊妃死報君。"
    ]
  },
  {
    "volume": 711,
    "sequence": 21,
    "title": "依韻贈南安方處士五首",
    "author": "徐夤",
    "content": [
      "七貴五侯生肯退，利塵名網死當拋。",
      "黔婁寂寞嚴陵臥，借問何人與結交。",
      "休把羸蹄蹋霜雪，書成何處獻君王。",
      "嵩山好與浮丘約，三十六峰雲外鄉。",
      "百萬僧中不為僧，比君知道僅誰能。",
      "無家寄泊南安縣，六月門前也似冰。",
      "兩鬢當春卻似秋，僻居誇近野僧樓。",
      "落花明月皆臨水，明月不流花自流。",
      "晉楚忙忙起戰塵，龔黃門外有高人。",
      "一畦雲薤三株竹，席上先生未是貧。"
    ]
  },
  {
    "volume": 711,
    "sequence": 22,
    "title": "依韻答黃校書",
    "author": "徐夤",
    "content": [
      "慈恩雁塔參差榜，杏苑鶯花次第遊。",
      "白日有愁猶可散，青山高臥況無愁。"
    ]
  },
  {
    "volume": 711,
    "sequence": 23,
    "title": "傷進士謝庭皓",
    "author": "徐夤",
    "content": [
      "獻書猶未達明君，何事先游岱嶽雲。",
      "惟有春風護冤魄，與生青草蓋孤墳。"
    ]
  },
  {
    "volume": 711,
    "sequence": 24,
    "title": "聞司空侍郎訃音",
    "author": "徐夤",
    "content": [
      "園綺生雖逢漢室，巢由死不謁堯階。",
      "夫君歿去何人葬，合取夷齊隱處埋。"
    ]
  },
  {
    "volume": 711,
    "sequence": 25,
    "title": "偶題二首",
    "author": "徐夤",
    "content": [
      "買骨須求騏驥骨，愛毛宜采鳳凰毛。",
      "駑駘燕雀堪何用，仍向人前價例高。",
      "賦就長安振大名，斬蛇功與樂天爭。",
      "歸來延壽溪頭坐，終日無人問一聲。"
    ]
  },
  {
    "volume": 711,
    "sequence": 26,
    "title": "猿",
    "author": "徐夤",
    "content": [
      "宿有喬林飲有溪，生來蹤跡遠塵泥。",
      "不知心更愁何事，每向深山夜夜啼。"
    ]
  },
  {
    "volume": 711,
    "sequence": 27,
    "title": "追和賈浪仙古鏡",
    "author": "徐夤",
    "content": [
      "誰開黃帝橋山塚，明月飛光出九泉。",
      "狼藉蘚痕磨不盡，黑雲殘點汙秋天。"
    ]
  },
  {
    "volume": 711,
    "sequence": 28,
    "title": "蝴蝶三首",
    "author": "徐夤",
    "content": [
      "不並難飛繭裏蛾，有花芳處定經過。",
      "天風相送輕飄去，卻笑蜘蛛謾織羅。",
      "苒苒雙雙拂畫欄，佳人偷眼再三看。",
      "莫欺翼短飛長近，試就花間撲已難。",
      "栩栩無因系得他，野園荒徑一何多。",
      "不聞絲竹誰教舞，應仗流鶯為唱歌。"
    ]
  },
  {
    "volume": 711,
    "sequence": 29,
    "title": "新刺襪",
    "author": "徐夤",
    "content": [
      "素手春溪罷浣紗，巧裁明月半彎斜。",
      "齊宮合贈東昏寵，好步黃金菡萏花。"
    ]
  },
  {
    "volume": 711,
    "sequence": 30,
    "title": "寄華山司空侍郎",
    "author": "徐夤",
    "content": [
      "山掌林中第一人，鶴書時或問眠雲。",
      "莫言疏野全無事，明月清風肯放君。"
    ]
  },
  {
    "volume": 711,
    "sequence": 31,
    "title": "初夏戲題",
    "author": "徐夤",
    "content": [
      "長養熏風拂曉吹，漸開荷芰落薔薇。",
      "青蟲也學莊周夢，化作南園蛺蝶飛。"
    ]
  }
]