[
  {
    "volume": 677,
    "sequence": 1,
    "title": "送水部張郎中彥回宰洛陽",
    "author": "鄭谷",
    "content": [
      "何遜蘭休握，陶潛柳正垂。官清真塞詔，事簡好吟詩。",
      "春漏懷丹闕，涼船泛碧伊。已虛西閣位，朝夕鳳書追。"
    ]
  },
  {
    "volume": 677,
    "sequence": 2,
    "title": "贈咸陽王主簿",
    "author": "鄭穀",
    "content": [
      "可愛咸陽王主簿，窮經盡到昔賢心。登科未足酬多學，執卷猶聞惜寸陰。自與山妻舂鬥粟，只憑鄰叟典孤琴。",
      "我來賒酒相留宿，聽我披衣看雪吟。"
    ]
  },
  {
    "volume": 677,
    "sequence": 3,
    "title": "松",
    "author": "鄭穀",
    "content": [
      "下視垂楊拂路塵，雙峰石上覆苔文。濃霜滿徑無紅葉，晚日高枝有白雲。春砌花飄僧旋掃，寒溪子落鶴先聞。",
      "那堪寂寞悲風起，千樹深藏李白墳。"
    ]
  },
  {
    "volume": 677,
    "sequence": 4,
    "title": "梅",
    "author": "鄭谷",
    "content": [
      "江國正寒春信穩，嶺頭枝上雪飄飄。何言落處堪惆悵，直是開時也寂寥。素豔照尊桃莫比，孤香黏袖李須饒。",
      "離人南去腸應斷，片片隨鞭過楚橋。"
    ]
  },
  {
    "volume": 677,
    "sequence": 5,
    "title": "鶴",
    "author": "鄭穀",
    "content": [
      "一自王喬放自由，俗人行處懶回頭。睡輕旋覺松花墮，舞罷閑聽澗水流。羽翼光明欺積雪，風神灑落占高秋。",
      "應嫌白鷺無仙骨，長伴漁翁宿葦洲。"
    ]
  },
  {
    "volume": 677,
    "sequence": 6,
    "title": "重陽夜旅懷",
    "author": "鄭谷",
    "content": [
      "強插黃花三兩枝，還圖一醉浸愁眉。",
      "半床斜月醉醒後，惆悵多於未醉時。"
    ]
  },
  {
    "volume": 677,
    "sequence": 7,
    "title": "壬戌西幸後",
    "author": "鄭谷",
    "content": [
      "武德門前顥氣新，雪融鴛瓦土膏春。",
      "夜來夢到宣麻處，草沒龍墀不見人。"
    ]
  },
  {
    "volume": 677,
    "sequence": 8,
    "title": "多虞",
    "author": "鄭谷",
    "content": [
      "多虞難住人稀處，近耗渾無戰罷棋。",
      "向闕歸山俱未得，且沽春酒且吟詩。"
    ]
  },
  {
    "volume": 677,
    "sequence": 9,
    "title": "短褐",
    "author": "鄭穀",
    "content": [
      "閑披短褐杖山藤，頭不是僧心是僧。",
      "坐睡覺來清夜半，芭蕉影動道場燈。"
    ]
  },
  {
    "volume": 677,
    "sequence": 10,
    "title": "曲江紅杏",
    "author": "鄭谷",
    "content": [
      "遮莫江頭柳色遮，日濃鶯睡一枝斜。",
      "女郎折得殷勤看，道是春風及第花。"
    ]
  },
  {
    "volume": 677,
    "sequence": 11,
    "title": "折得梅",
    "author": "鄭谷",
    "content": [
      "寒步江村折得梅，孤香不肯待春催。",
      "滿枝儘是愁人淚，莫殢朝來露濕來。"
    ]
  },
  {
    "volume": 677,
    "sequence": 12,
    "title": "牡丹",
    "author": "鄭穀",
    "content": [
      "畫堂簾卷張清宴，含香帶霧情無限。",
      "春風愛惜未放開，柘枝鼓振紅英綻。"
    ]
  },
  {
    "volume": 677,
    "sequence": 13,
    "title": "寂寞",
    "author": "鄭谷",
    "content": [
      "江郡人稀便是村，踏青天氣欲黃昏。",
      "春愁不破還成醉，衣上淚痕和酒痕。"
    ]
  },
  {
    "volume": 677,
    "sequence": 14,
    "title": "亂後灞上",
    "author": "鄭谷",
    "content": [
      "柳絲牽水杏房紅，煙岸人稀草色中。",
      "日暮一行高鳥處，依稀合是望春宮。"
    ]
  },
  {
    "volume": 677,
    "sequence": 15,
    "title": "長門怨二首",
    "author": "鄭穀",
    "content": [
      "閑把羅衣泣鳳凰，先朝曾教舞霓裳。",
      "春來卻羨庭花落，得逐晴風出禁牆。",
      "流水君恩共不回，杏花爭忍掃成堆。",
      "殘春未必多煙雨，淚滴閑階長綠苔。"
    ]
  },
  {
    "volume": 677,
    "sequence": 16,
    "title": "郊野戲題",
    "author": "鄭穀",
    "content": [
      "竹巷溪橋天氣涼，荷開稻熟村酒香。",
      "唯憂野叟相回避，莫道儂家是漢郎。"
    ]
  },
  {
    "volume": 677,
    "sequence": 17,
    "title": "宗人惠四藥",
    "author": "鄭谷",
    "content": [
      "宗人忽惠西山藥，四味清新香助茶。",
      "爽得心神便騎鶴，何須燒得白朱砂。"
    ]
  },
  {
    "volume": 677,
    "sequence": 18,
    "title": "題張衡廟",
    "author": "鄭穀",
    "content": [
      "遠俗只憑淫祀切，多年平子固悠悠。",
      "江煙日午無簫鼓，直到如今詠四愁。"
    ]
  },
  {
    "volume": 677,
    "sequence": 19,
    "title": "山鳥",
    "author": "鄭穀",
    "content": [
      "驚飛失勢粉牆高，好個聲音好羽毛。",
      "小婢不須催柘彈，且從枝上吃櫻桃。"
    ]
  },
  {
    "volume": 677,
    "sequence": 20,
    "title": "黯然",
    "author": "鄭穀",
    "content": [
      "搢紳奔避複淪亡，消息春來到水鄉。",
      "屈指故人能幾許，月明花好更悲涼。"
    ]
  },
  {
    "volume": 677,
    "sequence": 21,
    "title": "借薛尚書集",
    "author": "鄭穀",
    "content": [
      "江天冬暖似花時，上國音塵杳未知。",
      "正被蟲聲喧老耳，今君又借薛能詩。"
    ]
  },
  {
    "volume": 677,
    "sequence": 22,
    "title": "小北廳閑題",
    "author": "鄭谷",
    "content": [
      "冷曹孤宦本相宜，山在牆南落照時。",
      "洗竹澆莎足公事，一來贏寫一聯詩。"
    ]
  },
  {
    "volume": 677,
    "sequence": 23,
    "title": "菊",
    "author": "鄭穀",
    "content": [
      "日日池邊載酒行，黃昏猶自繞黃英。",
      "重陽過後頻來此，甚覺多情勝薄情。"
    ]
  },
  {
    "volume": 677,
    "sequence": 24,
    "title": "贈楊夔二首",
    "author": "鄭穀",
    "content": [
      "散賦冗書高且奇，百篇仍有百篇詩。",
      "江湖休灑春風淚，十軸香于一桂枝。",
      "時無韓柳道難窮，也覺天公不至公。",
      "看取年年金榜上，幾人才氣似揚雄。"
    ]
  }
]