[
  {
    "volume": 752,
    "sequence": 1,
    "title": "觀人讀春秋",
    "author": "徐鉉",
    "content": [
      "日覺儒風薄，誰將霸道羞。亂臣無所懼，何用讀春秋。"
    ]
  },
  {
    "volume": 752,
    "sequence": 2,
    "title": "秋日雨中與蕭贊善訪殷舍人于翰林座中作",
    "author": "徐鉉",
    "content": [
      "野出西垣步步遲，秋光如水雨如絲。銅龍樓下逢閑客，紅藥階前訪舊知。亂點乍滋承露處，碎聲因想滴蓬時。",
      "銀台鑰入須歸去，不惜餘歡盡酒卮。"
    ]
  },
  {
    "volume": 752,
    "sequence": 3,
    "title": "送和州張員外為江都令",
    "author": "徐鉉",
    "content": [
      "經年相望隔重湖，一旦相逢在上都。塞詔官班聊慰否，埋輪意氣尚存無。由來聖代憐才子，始覺清風激懦夫。",
      "若向西岡尋勝賞，舊題名處為躊躇。"
    ]
  },
  {
    "volume": 752,
    "sequence": 4,
    "title": "和明道人宿山寺",
    "author": "徐鉉",
    "content": [
      "聞道經行處，山前與水陽。磬聲深小院，燈影迥高房。",
      "落宿依樓角，歸雲擁殿廊。羨師閑未得，早起逐班行。"
    ]
  },
  {
    "volume": 752,
    "sequence": 5,
    "title": "晚歸",
    "author": "徐鉉",
    "content": [
      "暑服道情出，煙街薄暮還。風清飄短袂，馬健弄連環。",
      "水靜聞歸櫓，霞明見遠山。過從本無事，從此涉旬間。"
    ]
  },
  {
    "volume": 752,
    "sequence": 6,
    "title": "月真歌",
    "author": "徐鉉",
    "content": [
      "揚州勝地多麗人，其間麗者名月真。月真初年十四五，能彈琵琶善歌舞。風前弱柳一枝春，花裏嬌鶯百般語。",
      "揚州帝京多名賢，其間賢者殷德川。德川初秉綸闈筆，職近名高常罕出。花前月下或遊從，一見月真如舊識。",
      "閒庭深院資賢宅，宅門嚴峻無凡客。垂簾偶坐唯月真，調弄琵琶郎為拍。殷郎一旦過江去，鏡中懶作孤鸞舞。",
      "朝雲暮雨鎮相隨，石頭城下還相遇。二月三月江南春，滿城濛濛起香塵。隔牆試聽歌一曲，乃是資賢宅裏人。",
      "綠窗繡幌天將曉，殘燭依依香嫋嫋。離腸卻恨苦多情，軟障熏籠空悄悄。殷郎去冬入翰林，九霄官署轉深沉。",
      "人間想望不可見，唯向月真存舊心。我慚闒茸何為者，長感餘光每相假。陋巷蕭條正掩扉，相攜訪我衡茅下。",
      "我本山人愚且貞，歌筵歌席常無情。自從一見月真後，至今贏得顛狂名。殷郎月真聽我語，少壯光陰能幾許。",
      "良辰美景數追隨，莫教長說相思苦。"
    ]
  },
  {
    "volume": 752,
    "sequence": 7,
    "title": "走筆送義興令趙宣輔",
    "author": "徐鉉",
    "content": [
      "聞君孤棹泛荊溪，隴首雲隨別恨飛。",
      "杜牧舊居憑買取，他年藜杖願同歸。"
    ]
  },
  {
    "volume": 752,
    "sequence": 8,
    "title": "天闕山絕句",
    "author": "徐鉉",
    "content": [
      "散誕愛山客，淒涼懷古心。寒風天闕晚，盡日倚軒吟。"
    ]
  },
  {
    "volume": 752,
    "sequence": 9,
    "title": "除夜",
    "author": "徐鉉",
    "content": [
      "寒燈耿耿漏遲遲，送故迎新了不欺。往事並隨殘曆日，春風甯識舊容儀。預慚歲酒難先飲，更對鄉儺羨小兒。",
      "吟罷明朝贈知己，便須題作去年詩。"
    ]
  },
  {
    "volume": 752,
    "sequence": 10,
    "title": "寄鐘謨",
    "author": "徐鉉",
    "content": [
      "看看潘鬢二毛生，昨日林梢又轉鶯。欲對春風忘世慮，敢言尊酒召時英。假中西閣應無事，筵上南威幸有情。",
      "不得車公終不樂，已教紅袖出門迎。"
    ]
  },
  {
    "volume": 752,
    "sequence": 11,
    "title": "正初答鐘郎中見招",
    "author": "徐鉉",
    "content": [
      "高齋遲景雪初晴，風拂喬枝待早鶯。南省郎官名籍籍，東鄰妓女字英英。流年倏忽成陳事，春物依稀有舊情。",
      "新歲相思自過訪，不煩虛左遠相迎。"
    ]
  },
  {
    "volume": 752,
    "sequence": 12,
    "title": "聞雁寄故人",
    "author": "徐鉉",
    "content": [
      "久作他鄉客，深慚薄宦非。不知雲上雁，何得每年歸。",
      "夜靜聲彌怨，天空影更微。往年離別淚，今夕重沾衣。"
    ]
  },
  {
    "volume": 752,
    "sequence": 13,
    "title": "江舍人宅筵上有妓唱和州韓舍人歌辭，因以寄",
    "author": "徐鉉",
    "content": [
      "良宵絲竹偶成歡，中有佳人俯翠鬟。白雪飄颻傳樂府，阮郎憔悴在人間。清風朗月長相憶，佩蕙紉蘭早晚還。",
      "深夜酒空筵欲散，向隅惆悵鬢堪斑。"
    ]
  },
  {
    "volume": 752,
    "sequence": 14,
    "title": "寒食日作",
    "author": "徐鉉",
    "content": [
      "廚冷煙初禁，門閑日更斜。東風不好事，吹落滿庭花。",
      "過社紛紛燕，新晴淡淡霞。京都盛遊觀，誰訪子雲家。"
    ]
  },
  {
    "volume": 752,
    "sequence": 15,
    "title": "賀殷遊二舍人入翰林、江給事拜中丞",
    "author": "徐鉉",
    "content": [
      "清晨待漏獨徘徊，霄漢懸心不易裁。閣老深嚴歸翰苑，夕郎威望拜霜台。青綾對覆蓬壺晚，赤棒前驅道路開。",
      "猶有西垣廳記在，莫忘同草紫泥來。"
    ]
  },
  {
    "volume": 752,
    "sequence": 16,
    "title": "歐陽太監雨中視決堤因墮水明日見於省中因戲之",
    "author": "徐鉉",
    "content": [
      "聞道張晨蓋，徘徊石首東。浚川非伯禹，落水異三公。",
      "衣濕仍愁雨，冠欹更怯風。今朝複相見，疑是葛仙翁。"
    ]
  },
  {
    "volume": 752,
    "sequence": 17,
    "title": "送吳郎中為宣州推官知涇縣",
    "author": "徐鉉",
    "content": [
      "征虜亭邊月，雞鳴伴客行。可憐何水部，今事謝宣城。",
      "風物聊供賞，班資莫系情。同心不同載，留滯為浮名。"
    ]
  },
  {
    "volume": 752,
    "sequence": 18,
    "title": "寄舒州杜員外",
    "author": "徐鉉",
    "content": [
      "信到得君書，知君已下車。粉闈情在否，蓮幕興何如。",
      "人望征賢入，餘思從子居。灊山真隱地，憑為卜茅廬。"
    ]
  },
  {
    "volume": 752,
    "sequence": 19,
    "title": "九月十一日寄陳郎中",
    "author": "徐鉉",
    "content": [
      "我多吏事君多病，寂絕過從又幾旬。",
      "前日龍山煙景好，風前落帽是何人。"
    ]
  },
  {
    "volume": 752,
    "sequence": 20,
    "title": "和司門郎中陳彥",
    "author": "徐鉉",
    "content": [
      "衡門寂寂逢迎少，不見仙郎向五旬。",
      "莫問龍山前日事，菊花開卻為閒人。"
    ]
  },
  {
    "volume": 752,
    "sequence": 21,
    "title": "賦得擣衣",
    "author": "徐鉉",
    "content": [
      "江上多離別，居人夜擣衣。拂砧知露滴，促杵恐霜飛。",
      "漏轉聲頻斷，愁多力自微。裁縫依夢見，腰帶定應非。"
    ]
  },
  {
    "volume": 752,
    "sequence": 22,
    "title": "九月三十夜雨寄故人",
    "author": "徐鉉",
    "content": [
      "獨聽空階雨，方知秋事悲。寂寥旬假日，蕭颯夜長時。",
      "別念紛紛起，寒更故故遲。情人如不醉，定是兩相思。"
    ]
  },
  {
    "volume": 752,
    "sequence": 23,
    "title": "寄撫州鐘郎中",
    "author": "徐鉉",
    "content": [
      "去載分襟後，尋聞在建安。封疆正多事，尊俎若為歡。",
      "都護空遺鏃，明君欲舞幹。繞朝時不用，非是殺身難。"
    ]
  },
  {
    "volume": 752,
    "sequence": 24,
    "title": "送歐陽太監游廬山",
    "author": "徐鉉",
    "content": [
      "家家門外廬山路，唯有夫君乞假游。案牘乍拋公署晚，林泉已近暑天秋。海潮盡處逢陶石，江月圓時上庾樓。",
      "此去蕭然好長往，人間何事不悠悠。"
    ]
  },
  {
    "volume": 752,
    "sequence": 25,
    "title": "立秋後一日與朱舍人同直",
    "author": "徐鉉",
    "content": [
      "一宿秋風未覺涼，數聲宮漏日猶長。",
      "林泉無計消殘暑，虛向華池費稻粱。"
    ]
  },
  {
    "volume": 752,
    "sequence": 26,
    "title": "賦得霍將軍辭第",
    "author": "徐鉉",
    "content": [
      "漢將承恩久，圖勳肯顧私。匈奴猶未滅，安用以家為。",
      "郢匠雖聞詔，衡門竟不移。甯煩張老頌，無待晏嬰辭。",
      "甲乙人徒費，親鄰我自持。悠悠千載下，長作帥臣師。"
    ]
  },
  {
    "volume": 752,
    "sequence": 27,
    "title": "和元帥書記蕭郎中觀習水師",
    "author": "徐鉉",
    "content": [
      "元帥樓船出治兵，落星山外火旗明。千帆日助江陵勢，萬里風馳下瀨聲。殺氣曉嚴波上鷁，凱歌遙駭海邊鯨。",
      "仲宣一作從軍詠，回顧儒衣自不平。"
    ]
  },
  {
    "volume": 752,
    "sequence": 28,
    "title": "秋日盧龍村舍",
    "author": "徐鉉",
    "content": [
      "置卻人間事，閑從野老遊。樹聲村店晚，草色古城秋。",
      "獨鳥飛天外，閑雲度隴頭。姓名君莫問，山木與虛舟。"
    ]
  },
  {
    "volume": 752,
    "sequence": 29,
    "title": "和蕭郎中小雪日作",
    "author": "徐鉉",
    "content": [
      "征西府裏日西斜，獨試新爐自煮茶。籬菊盡來低覆水，塞鴻飛去遠連霞。寂寥小雪閑中過，斑駁輕霜鬢上加。",
      "算得流年無奈處，莫將詩句祝蒼華。"
    ]
  },
  {
    "volume": 752,
    "sequence": 30,
    "title": "中書相公溪亭閑宴依韻",
    "author": "徐鉉",
    "content": [
      "雨霽秋光晚，亭虛野興回。沙鷗掠岸去，溪水上階來。",
      "客傲風欹幘，筵香菊在杯。東山長許醉，何事憶天臺。"
    ]
  },
  {
    "volume": 752,
    "sequence": 31,
    "title": "寄饒州王郎中效李白體",
    "author": "徐鉉",
    "content": [
      "珍重王光嗣，交情尚在不。蕪城連宅住，楚塞並車遊。",
      "別後官三改，年來歲六周。銀鉤無一字，何以緩離愁。"
    ]
  },
  {
    "volume": 752,
    "sequence": 32,
    "title": "寄歙州呂判官",
    "author": "徐鉉",
    "content": [
      "任公郡占好山川，溪水縈回路屈盤。南國自來推勝境，故人此地作郎官。風光適意須留戀，祿秩資貧且喜歡。",
      "莫憶班行重回首，是非多處是長安。"
    ]
  },
  {
    "volume": 752,
    "sequence": 33,
    "title": "宣威苗將軍貶官後重經故宅",
    "author": "徐鉉",
    "content": [
      "蔣山南望近西坊，亭館依然鎖院牆。天子未嘗過細柳，將軍尋已戍敦煌。欹傾怪石山無色，零落圓荷水不香。",
      "為將為儒皆寂寞，門前愁殺馬中郎。"
    ]
  },
  {
    "volume": 752,
    "sequence": 34,
    "title": "附池州薛郎中書因寄歙州張員外",
    "author": "徐鉉",
    "content": [
      "新安從事舊台郎，直氣多才不可忘。一旦江山馳別夢，幾年簪紱共周行。岐分出處何方是，情共窮通此義長。",
      "因附鄰州寄消息，接輿今日信為狂。"
    ]
  },
  {
    "volume": 752,
    "sequence": 35,
    "title": "寄江都路員外",
    "author": "徐鉉",
    "content": [
      "吾兄失意在東都，聞說襟懷任所如。已縱乖慵為傲吏，有何關鍵制豪胥。縣齋曉閉多移病，南畝秋荒憶遂初。",
      "知道故人相憶否，嵇康不得懶修書。"
    ]
  },
  {
    "volume": 752,
    "sequence": 36,
    "title": "張員外好茅山風景，求為句容令，作此送",
    "author": "徐鉉",
    "content": [
      "句曲山前縣，依依數舍程。還同適勾漏，非是厭承明。",
      "柳谷供詩景，華陽契道情。金門容傲吏，官滿且還城。"
    ]
  },
  {
    "volume": 752,
    "sequence": 37,
    "title": "送應之道人歸江西",
    "author": "徐鉉",
    "content": [
      "曾騎竹馬傍洪厓，二十餘年變物華。客夢等閒過驛閣，歸帆遙羨指龍沙。名垂小篆矜垂露，詩作吳吟對綺霞。",
      "歲暮定知回未得，信來憑為寄梅花。"
    ]
  },
  {
    "volume": 752,
    "sequence": 38,
    "title": "送元帥書記高郎中出為婺源建威軍使",
    "author": "徐鉉",
    "content": [
      "寒風蕭瑟楚江南，記室戎裝掛錦帆。倚馬未曾妨笑傲，斬牲先要厲威嚴。危言昔日嘗無隱，壯節今來信不凡。",
      "惟有杯盤思上國，酒醪甜淡菜蔬甘。"
    ]
  },
  {
    "volume": 752,
    "sequence": 39,
    "title": "游方山宿李道士房",
    "author": "徐鉉",
    "content": [
      "從來未面李先生，借我西窗臥月明。",
      "二十三家同願識，素騾何日暫還城。"
    ]
  },
  {
    "volume": 752,
    "sequence": 40,
    "title": "題畫石山",
    "author": "徐鉉",
    "content": [
      "彼美巉岩石，誰施黼藻功。回岩明照地，絕壁爛臨空。",
      "錦段鮮須濯，羅屏展易窮。不因秋蘚綠，非假晚霞紅。",
      "羽客藏書洞，樵人取箭風。靈蹤理難問，仙路去何通。",
      "返駕歸塵裏，留情向此中。回瞻畫圖畔，遙羨面山翁。"
    ]
  },
  {
    "volume": 752,
    "sequence": 41,
    "title": "臨石步港",
    "author": "徐鉉",
    "content": [
      "埼岸墮縈帶，微風起細漣。綠陰三月後，倒影亂峰前。",
      "吹浪遊鱗小，黏苔碎石圓。會將腰下組，換取釣魚船。"
    ]
  },
  {
    "volume": 752,
    "sequence": 42,
    "title": "病題二首",
    "author": "徐鉉",
    "content": [
      "性靈慵懶百無能，唯被朝參遣夙興。聖主優容恩未答，丹經疏闊病相陵。脾傷對客偏愁酒，眼暗看書每愧燈。",
      "進與時乖不知退，可憐身計謾騰騰。",
      "人間多事本難論，況是人間懶慢人。不解養生何怪病，已能知命敢辭貧。向空咄咄煩書字，舉世滔滔莫問津。",
      "金馬門前君識否，東方曼倩是前身。"
    ]
  },
  {
    "volume": 752,
    "sequence": 43,
    "title": "寄江州蕭給事",
    "author": "徐鉉",
    "content": [
      "夕郎憂國不憂身，今向天涯作逐臣。魂夢暗馳龍闕曙，嘯吟閑繞虎溪春。朝車載酒過山寺，諫紙題詩寄野人。",
      "惆悵懦夫何足道，自離群後已同塵。"
    ]
  },
  {
    "volume": 752,
    "sequence": 44,
    "title": "和江州江中丞見寄",
    "author": "徐鉉",
    "content": [
      "賈傅南遷久，江關道路遙。北來空見雁，西去不如潮。",
      "鼠穴依城社，鴻飛在泬寥。高低各有處，不擬更相招。"
    ]
  },
  {
    "volume": 752,
    "sequence": 45,
    "title": "和鐘郎中送朱先輩還京垂寄",
    "author": "徐鉉",
    "content": [
      "分司洗馬無人問，辭客殷勤輟棹歌。蒼蘚滿庭行徑小，高梧臨檻雨聲多。春愁盡付千杯酒，鄉思遙聞一曲歌。",
      "且共勝遊消永日，西岡風物近如何。"
    ]
  },
  {
    "volume": 752,
    "sequence": 46,
    "title": "送郝郎中為浙西判官",
    "author": "徐鉉",
    "content": [
      "大藩從事本優賢，幕府仍當北固前。花繞樓臺山倚郭，寺臨江海水連天。恐君到即忘歸日，憶我游曾曆二年。",
      "若許他時作閑伴，殷勤為買釣魚船。"
    ]
  },
  {
    "volume": 752,
    "sequence": 47,
    "title": "翰林游舍人清明日入院中途見過餘明日…因寄游君",
    "author": "徐鉉",
    "content": [
      "榆柳開新焰，梨花發故枝。輜輧隘城市，圭組坐曹司。",
      "獨對芝泥檢，遙憐白馬兒。禁林還視草，氣味兩相知。"
    ]
  },
  {
    "volume": 752,
    "sequence": 48,
    "title": "陪王庶子遊後湖涵虛閣",
    "author": "徐鉉",
    "content": [
      "懸圃清虛乍過秋，看山尋水上茲樓。輕鷗的的飛難沒，紅葉紛紛晚更稠。風卷微雲分遠岫，浪搖晴日照中洲。",
      "躋攀況有承華客，如在南皮奉勝遊。"
    ]
  },
  {
    "volume": 752,
    "sequence": 49,
    "title": "柳枝辭十二首",
    "author": "徐鉉",
    "content": [
      "把酒憑君唱柳枝，也從絲管遞相隨。",
      "逢春只合朝朝醉，記取秋風落葉時。",
      "南園日暮起春風，吹散楊花雪滿空。",
      "不惜楊花飛也得，愁君老盡臉邊紅。",
      "陌上朱門柳映花，簾鉤半卷綠陰斜。",
      "憑郎暫駐青驄馬，此是錢塘小小家。",
      "夾岸朱欄柳映樓，綠波平幔帶花流。",
      "歌聲不出長條密，忽地風回見彩舟。",
      "老大逢春總恨春，綠楊陰裏最愁人。",
      "舊遊一別無因見，嫩葉如眉處處新。",
      "濛濛堤畔柳含煙，疑是陽和二月天。",
      "醉裏不知時節改，漫隨兒女打秋千。",
      "水閣春來乍減寒，曉妝初罷倚欄幹。",
      "長條亂拂春波動，不許佳人照影看。",
      "柳岸煙昏醉裏歸，不知深處有芳菲。",
      "重來已見花飄盡，唯有黃鶯囀樹飛。",
      "此去仙源不是遙，垂楊深處有朱橋。",
      "共君同過朱橋去，索映垂楊聽洞簫。",
      "暫別揚州十度春，不知光景屬何人。",
      "一帆歸客千條柳，腸斷東風揚子津。",
      "仙樂春來按舞腰，清聲偏似傍嬌饒。",
      "應緣鶯舌多情賴，長向雙成說翠條。",
      "鳳笙臨檻不能吹，舞袖當筵亦自疑。",
      "唯有美人多意緒，解依芳態畫雙眉。"
    ]
  },
  {
    "volume": 752,
    "sequence": 50,
    "title": "貶官泰州出城作",
    "author": "徐鉉",
    "content": [
      "浮名浮利信悠悠，四海干戈痛主憂。三諫不從為逐客，一身無累似虛舟。滿朝權貴皆曾忤，繞郭林泉已遍遊。",
      "惟有戀恩終不改，半程猶自望城樓。"
    ]
  },
  {
    "volume": 752,
    "sequence": 51,
    "title": "過江",
    "author": "徐鉉",
    "content": [
      "別路知何極，離腸有所思。登艫望城遠，搖櫓過江遲。",
      "斷岸煙中失，長天水際垂。此心非橘柚，不為兩鄉移。"
    ]
  },
  {
    "volume": 752,
    "sequence": 52,
    "title": "經東都太子橋",
    "author": "徐鉉",
    "content": [
      "綸闈放逐知何道，桂苑風流且暫歸。",
      "莫問升遷橋上客，身謀疏拙舊心違。"
    ]
  }
]