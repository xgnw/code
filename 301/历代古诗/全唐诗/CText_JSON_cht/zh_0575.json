[
  {
    "volume": 575,
    "sequence": 1,
    "title": "雞鳴埭曲",
    "author": "溫庭筠",
    "content": [
      "南朝天子射雉時，銀河耿耿星參差。銅壺漏斷夢初覺，寶馬塵高人未知。魚躍蓮東蕩宮沼，濛濛禦柳懸棲鳥。",
      "紅妝萬戶鏡中春，碧樹一聲天下曉。盤踞勢窮三百年，朱方殺氣成愁煙。彗星拂地浪連海，戰鼓渡江塵漲天。",
      "繡龍畫雉填宮井，野火風驅燒九鼎。殿巢江燕砌生蒿，十二金人霜炯炯。芊綿平綠台城基，暖色春容荒古陂。",
      "甯知玉樹後庭曲，留待野棠如雪枝。"
    ]
  },
  {
    "volume": 575,
    "sequence": 2,
    "title": "織錦詞",
    "author": "溫庭筠",
    "content": [
      "丁東細漏侵瓊瑟，影轉高梧月初出。簇簌金梭萬縷紅，鴛鴦豔錦初成匹。錦中百結皆同心，蕊亂雲盤相間深。",
      "此意欲傳傳不得，玫瑰作柱朱弦琴。為君裁破合歡被，星斗迢迢共千里。象尺熏爐未覺秋，碧池已有新蓮子。"
    ]
  },
  {
    "volume": 575,
    "sequence": 3,
    "title": "夜宴謠",
    "author": "溫庭筠",
    "content": [
      "長釵墜發雙蜻蜓，碧盡山斜開畫屏。虯須公子五侯客，一飲千鐘如建瓴。鸞咽姹唱圓無節，眉斂湘煙袖回雪。",
      "清夜恩情四座同，莫令溝水東西別。亭亭蠟淚香珠殘，暗露曉風羅幕寒。飄颻戟帶儼相次，二十四枝龍畫竿。",
      "裂管縈弦共繁曲，芳樽細浪傾春醁。高樓客散杏花多，脈脈新蟾如瞪目。"
    ]
  },
  {
    "volume": 575,
    "sequence": 4,
    "title": "蓮浦謠",
    "author": "溫庭筠",
    "content": [
      "鳴橈軋軋溪溶溶，廢綠平煙吳苑東。水清蓮媚兩相向，鏡裏見愁愁更紅。白馬金鞭大堤上，西江日夕多風浪。",
      "荷心有露似驪珠，不是真圓亦搖盪。"
    ]
  },
  {
    "volume": 575,
    "sequence": 5,
    "title": "郭處士擊甌歌",
    "author": "溫庭筠",
    "content": [
      "佶栗金虯石潭古，勺陂瀲灩幽修語。湘君寶馬上神雲，碎佩叢鈴滿煙雨。吾聞三十六宮花離離，軟風吹春星斗稀。",
      "玉晨冷磬破昏夢，天露未幹香著衣。蘭釵委墜垂雲發，小響丁當逐回雪。晴碧煙滋重疊山，羅屏半掩桃花月。",
      "太平天子駐雲車，龍爐勃鬱雙蟠拏。宮中近臣抱扇立，侍女低鬟落翠花。亂珠觸續正跳蕩，傾頭不覺金烏斜。",
      "我亦為君長歎息，緘情遠寄愁無色。莫沾香夢綠楊絲。",
      "千里春風正無力。"
    ]
  },
  {
    "volume": 575,
    "sequence": 6,
    "title": "遐水謠",
    "author": "溫庭筠",
    "content": [
      "天兵九月渡遐水，馬踏沙鳴驚雁起。殺氣空高萬里情，塞寒如箭傷眸子。狼煙堡上霜漫漫，枯葉號風天地幹。",
      "犀帶鼠裘無暖色，清光炯冷黃金鞍。虜塵如霧昏亭障，隴首年年漢飛將。麟閣無名期未歸，樓中思婦徒相望。"
    ]
  },
  {
    "volume": 575,
    "sequence": 7,
    "title": "曉仙謠",
    "author": "溫庭筠",
    "content": [
      "玉妃喚月歸海宮，月色澹白涵春空。銀河欲轉星靨靨，碧浪疊山埋早紅。宮花有露如新淚，小苑叢叢入寒翠。",
      "綺閣空傳唱漏聲，網軒未辨淩雲字。遙遙珠帳連湘煙，鶴扇如霜金骨仙。碧簫曲盡彩霞動，下視九州皆悄然。",
      "秦王女騎紅尾鳳，半空回首晨雞弄。霧蓋狂塵億兆家，世人猶作牽情夢。"
    ]
  },
  {
    "volume": 575,
    "sequence": 8,
    "title": "錦城曲",
    "author": "溫庭筠",
    "content": [
      "蜀山攢黛留晴雪，簝筍蕨芽縈九折。江風吹巧剪霞綃，花上千枝杜鵑血。杜鵑飛入岩下叢，夜叫思歸山月中。",
      "巴水漾情情不盡，文君織得春機紅。怨魄未歸芳草死，江頭學種相思子。樹成寄與望鄉人，白帝荒城五千里。"
    ]
  },
  {
    "volume": 575,
    "sequence": 9,
    "title": "生禖屏風歌",
    "author": "溫庭筠",
    "content": [
      "玉墀暗接昆侖井，井上無人金索冷。畫壁陰森九子堂，階前細月鋪花影。繡屏銀鴨香蓊蒙，天上夢歸花繞叢。",
      "宜男漫作後庭草，不似櫻桃千子紅。"
    ]
  },
  {
    "volume": 575,
    "sequence": 10,
    "title": "嘲春風",
    "author": "溫庭筠",
    "content": [
      "春風何處好，別殿饒芳草。苒嫋轉鸞旗，萎蕤吹雉葆。",
      "揚芳曆九門，澹蕩入蘭蓀。爭奈白團扇，時時偷主恩。"
    ]
  },
  {
    "volume": 575,
    "sequence": 11,
    "title": "舞衣曲",
    "author": "溫庭筠",
    "content": [
      "藕腸纖縷抽輕春，煙機漠漠嬌娥嚬。金梭淅瀝透空薄，剪落交刀吹斷雲。張家公子夜聞雨，夜向蘭堂思楚舞。",
      "蟬衫麟帶壓愁香，偷得鶯簧鎖金縷。管含蘭氣嬌語悲，胡槽雪腕鴛鴦絲。芙蓉力弱應難定，楊柳風多不自持，回嚬笑語西窗客，星斗寥寥波脈脈。不逐秦王卷象床，滿樓明月梨花白。"
    ]
  },
  {
    "volume": 575,
    "sequence": 12,
    "title": "張靜婉採蓮歌",
    "author": "溫庭筠",
    "content": [
      "蘭膏墜發紅玉春，燕釵拖頸拋盤雲。城邊楊柳向嬌晚，門前溝水波粼粼。麒麟公子朝天客，珂馬璫璫度春陌。",
      "掌中無力舞衣輕，剪斷鮫綃破春碧。抱月飄煙一尺腰，麝臍龍髓憐嬌嬈，秋羅拂水碎光動，露重花多香不銷。",
      "鸂鶒交交塘水滿，綠芒如粟蓮莖短。一夜西風送雨來，粉痕零落愁紅淺。船頭折藕絲暗牽，藕根蓮子相留連。",
      "郎心似月月未缺，十五十六清光圓。"
    ]
  },
  {
    "volume": 575,
    "sequence": 13,
    "title": "湘宮人歌",
    "author": "溫庭筠",
    "content": [
      "池塘芳草濕，夜半東風起。生綠畫羅屏，金壺貯春水。",
      "黃粉楚宮人，芳花玉刻鱗。娟娟照棋燭，不語兩含嚬。"
    ]
  },
  {
    "volume": 575,
    "sequence": 14,
    "title": "黃曇子歌",
    "author": "溫庭筠",
    "content": [
      "參差綠蒲短，搖豔雲塘滿。紅瀲蕩融融，鶯翁鸂鶒暖。",
      "萋芊小成路，馬上修蛾懶。羅衫嫋回風，點粉金鸝卵。"
    ]
  },
  {
    "volume": 575,
    "sequence": 15,
    "title": "觱篥歌",
    "author": "溫庭筠",
    "content": [
      "蠟煙如纛新蟾滿，門外平沙草芽短。黑頭丞相九天歸。",
      "夜聽飛瓊吹朔管。情遠氣調蘭蕙熏，天香瑞彩含絪縕。",
      "皓然纖指都揭血，日暖碧霄無片雲。含商咀征雙幽咽，軟縠疏羅共蕭屑。不盡長圓疊翠愁，柳風吹破澄潭月。",
      "鳴梭淅瀝金絲蕊，恨語殷勤隴頭水。漢將營前萬里沙，更深一一霜鴻起。十二樓前花正繁，交枝簇蒂連壁門。",
      "景陽宮女正愁絕，莫使此聲催斷魂。"
    ]
  },
  {
    "volume": 575,
    "sequence": 16,
    "title": "照影曲",
    "author": "溫庭筠",
    "content": [
      "景陽妝罷瓊窗暖，欲照澄明香步懶。橋上衣多抱彩雲，金鱗不動春塘滿。黃印額山輕為塵，翠鱗紅稚俱含嚬。",
      "桃花百媚如欲語，曾為無雙今兩身。"
    ]
  },
  {
    "volume": 575,
    "sequence": 17,
    "title": "拂舞詞",
    "author": "溫庭筠",
    "content": [
      "黃河怒浪連天來，大響谹谹如殷雷。龍伯驅風不敢上，百川噴雪高崔嵬。二十三弦何太哀，請公勿渡立徘徊。",
      "下有狂蛟鋸為尾，裂帆截棹磨霜齒。神椎鑿石塞神潭，白馬zazb赤塵起。公乎躍馬揚玉鞭，滅沒高蹄日千里。卷575_5《太液池歌》溫庭筠",
      "腥鮮龍氣連清防，花風漾漾吹細光。疊瀾不定照天井，倒影蕩搖晴翠長。平碧淺春生綠塘，雲容雨態連青蒼。",
      "夜深銀漢通柏梁，二十八宿朝玉堂。"
    ]
  },
  {
    "volume": 575,
    "sequence": 18,
    "title": "雉場歌",
    "author": "溫庭筠",
    "content": [
      "茭葉萋萋接煙曙，雞鳴埭上梨花露。彩仗鏘鏘已合圍，繡翎白頸遙相妒。雕尾扇張金縷高，碎鈴素拂驪駒豪。",
      "綠場紅跡未相接，箭發銅牙傷彩毛。麥隴桑陰小山晚，六虯歸去凝笳遠。城頭卻望幾含情，青畝春蕪連石苑。"
    ]
  },
  {
    "volume": 575,
    "sequence": 19,
    "title": "雍台歌",
    "author": "溫庭筠",
    "content": [
      "太子池南樓百尺，入窗新樹疏簾隔。黃金鋪首畫鉤陳，羽葆停幢拂交戟。盤紆闌楯臨高臺，帳殿臨流鸞扇開。",
      "早雁驚鳴細波起，映花鹵簿龍飛回。"
    ]
  },
  {
    "volume": 575,
    "sequence": 20,
    "title": "吳苑行",
    "author": "溫庭筠",
    "content": [
      "錦雉雙飛梅結子，平春遠綠窗中起。吳江澹畫水連空，三尺屏風隔千里。小苑有門紅扇開，天絲舞蝶共徘徊。",
      "綺戶雕楹長若此，韶光歲歲如歸來。"
    ]
  },
  {
    "volume": 575,
    "sequence": 21,
    "title": "常林歡歌",
    "author": "溫庭筠",
    "content": [
      "宜城酒熟花覆橋，沙晴綠鴨鳴咬咬。穠桑繞舍麥如尾，幽軋鳴機雙燕巢。馬聲特特荊門道，蠻水揚光色如草。",
      "錦薦金爐夢正長，東家咿喔雞鳴早。"
    ]
  },
  {
    "volume": 575,
    "sequence": 22,
    "title": "塞寒行",
    "author": "溫庭筠",
    "content": [
      "燕弓弦勁霜封瓦，樸簌寒雕睇平野，一點黃塵起雁喧，白龍堆下千蹄馬。河源怒濁風如刀，剪斷朔雲天更高。",
      "晚出榆關逐征北，驚沙飛迸沖貂袍。心許淩煙名不滅，年年錦字傷離別。彩毫一畫竟何榮，空使青樓淚成血。"
    ]
  },
  {
    "volume": 575,
    "sequence": 23,
    "title": "湖陰詞",
    "author": "溫庭筠",
    "content": [
      "祖龍黃須珊瑚鞭，鐵驄金面青連錢。虎髯拔劍欲成夢，日壓賊營如血鮮。海旗風急驚眠起，甲重光搖照湖水。",
      "蒼黃追騎塵外歸，森索妖星陣前死。五陵愁碧春萋萋，霸川玉馬空中嘶。羽書如電入青瑣，雪腕如槌催畫鞞。",
      "白虯天子金煌鋩，高臨帝座回龍章。吳波不動楚山晚，花壓闌幹春晝長。"
    ]
  },
  {
    "volume": 575,
    "sequence": 24,
    "title": "蔣侯神歌",
    "author": "溫庭筠",
    "content": [
      "楚神鐵馬金鳴珂，夜動蛟潭生素波。商風刮水報西帝，廟前古樹蟠白蛇。吳王赤斧斫雲陣，畫堂列壁叢霜刃。",
      "巫娥傳意托悲絲，鐸語琅琅理雙鬢。湘煙刷翠湘山斜，東方日出飛神鴉。青雲自有黑龍子，潘妃莫結丁香花。"
    ]
  },
  {
    "volume": 575,
    "sequence": 25,
    "title": "漢皇迎春詞",
    "author": "溫庭筠",
    "content": [
      "春草芊芊晴掃煙，宮城大錦紅殷鮮。海日初融照仙掌，淮王小隊纓鈴響。獵獵東風焰赤旗，畫神金甲蔥龍網。",
      "鉅公步輦迎句芒，複道掃塵燕彗長。豹尾竿前趙飛燕，柳風吹盡眉間黃。碧草含情杏花喜，上林鶯囀遊絲起。",
      "寶馬搖環萬騎歸，恩光暗入簾櫳裏。"
    ]
  }
]