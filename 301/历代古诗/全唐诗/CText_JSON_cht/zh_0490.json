[
  {
    "volume": 490,
    "sequence": 1,
    "title": "登長安慈恩寺塔",
    "author": "盧宗回",
    "content": [
      "東方曉日上翔鸞，西轉蒼龍拂露盤。渭水寒光搖藻井，玉峰晴色上朱闌。九重宮闕參差見，百二山河表裏觀。",
      "暫輟去蓬悲不定，一憑金界望長安。"
    ]
  },
  {
    "volume": 490,
    "sequence": 2,
    "title": "古鏡歌",
    "author": "周匡物",
    "content": [
      "軒轅鑄鏡誰將去，曾被良工瀉金取。明月中心桂不生，輕冰面上菱初吐。蛟龍久無雷雨聲，鸞鳳空踏莓苔舞。",
      "欲向高臺對曉開，不知誰是孤光主。"
    ]
  },
  {
    "volume": 490,
    "sequence": 3,
    "title": "及第謠",
    "author": "周匡物",
    "content": [
      "水國寒消春日長，燕鶯催促花枝忙。風吹金榜落凡世，三十三人名字香。遙望龍墀新得意，九天敕下多狂醉。",
      "驊騮一百三十蹄，踏破蓬萊五雲地。物經千載出塵埃，從此便為天下瑞。"
    ]
  },
  {
    "volume": 490,
    "sequence": 4,
    "title": "及第後謝座主",
    "author": "周匡物",
    "content": [
      "一從東越入西秦，十度聞鶯不見春。試向昆山投瓦礫，便容靈沼濯埃塵。悲歡暗負風雲力，感激潛生草木身。",
      "中夜自將形影語，古來吞炭是何人。"
    ]
  },
  {
    "volume": 490,
    "sequence": 5,
    "title": "自題讀書堂",
    "author": "周匡物",
    "content": [
      "窗外捲簾侵碧落，檻前敲竹響青冥。",
      "黃昏不欲留人宿，雲起風生龍虎醒。"
    ]
  },
  {
    "volume": 490,
    "sequence": 6,
    "title": "應舉題錢塘公館",
    "author": "周匡物",
    "content": [
      "萬里茫茫天塹遙，秦皇底事不安橋。",
      "錢塘江口無錢過，又阻西陵兩信潮。"
    ]
  },
  {
    "volume": 490,
    "sequence": 7,
    "title": "題旅櫬",
    "author": "廖有方",
    "content": [
      "嗟君沒世委空囊，幾度勞心翰墨場。",
      "半面為君申一慟，不知何處是家鄉。"
    ]
  },
  {
    "volume": 490,
    "sequence": 8,
    "title": "立春日呈宮傅侍郎",
    "author": "皇甫曙",
    "content": [
      "朝旦微風吹曉霞，散為和氣滿家家。不知容貌潛消落，且喜春光動物華。出問池冰猶塞岸，歸尋園柳未生芽。",
      "摩娑酒甕重封閉，待入新年共賞花。"
    ]
  },
  {
    "volume": 490,
    "sequence": 9,
    "title": "賦得玉聲如樂",
    "author": "潘存實",
    "content": [
      "表質自堅貞，因人一扣鳴。靜將金並響，妙與樂同聲。",
      "杳杳疑風送，泠泠似曲成。韻含湘瑟切，音帶舜弦清。",
      "不獨藏虹氣，猶能暢物情。後夔如為聽，從此振琮琤。"
    ]
  },
  {
    "volume": 490,
    "sequence": 10,
    "title": "送林刺史簡言之漳州",
    "author": "陳去疾",
    "content": [
      "江樹欲含曛，清歌一送君。征驂辭荔浦，別袂暗松雲。",
      "路狹橫柯度，山深墜葉聞。明朝宿何處，未忍醉中分。"
    ]
  },
  {
    "volume": 490,
    "sequence": 11,
    "title": "憶山中",
    "author": "陳去疾",
    "content": [
      "長吟重悒然，為憶山中年。清瑟泛遙夜，亂花隨暮煙。",
      "珠林餘露氣，乳竇滴香泉。跡遠塵埃外，花開綺藻前。",
      "岩羅雲貌逸，竹抱水容妍。蕙磴飛英繞，萍潭片影懸。",
      "林藏諸曲勝，台擅一峰偏。會可標真寄，焚香對石筵。"
    ]
  },
  {
    "volume": 490,
    "sequence": 12,
    "title": "元夕京城和歐陽袞",
    "author": "陳去疾",
    "content": [
      "蘭焰芳芬徹曉開，珠光新靄映人來。歌迎甲夜催銀管，影動繁星綴玉台。別有朱門春澹蕩，不妨芝火翠崔嵬。",
      "此時月色同沾醉，何處遊輪陌上回。"
    ]
  },
  {
    "volume": 490,
    "sequence": 13,
    "title": "送韓將軍之雁門",
    "author": "陳去疾",
    "content": [
      "荒塞峰煙百道馳，雁門風色暗旌旗。破圍鐵騎長驅疾，飲血將軍轉戰危。畫角吹開邊月靜，縵纓不信虜塵窺。",
      "歸來長揖功成後，黃石當年故有期。"
    ]
  },
  {
    "volume": 490,
    "sequence": 14,
    "title": "賦得騏驥長鳴",
    "author": "陳去疾",
    "content": [
      "騏驥忻知己，嘶鳴忽異常。積悲攄怨抑，一舉徹穹蒼。",
      "跡類三年鳥，心馳五達莊。何言從蹇躓，今日逐騰驤。",
      "牛皂休維縶，天衢恣陸梁。向非逢伯樂，誰足見其長。"
    ]
  },
  {
    "volume": 490,
    "sequence": 15,
    "title": "偶題",
    "author": "陳去疾",
    "content": [
      "魂夢天南垂，宿昔萬里道。池台花氣深，到處生春草。"
    ]
  },
  {
    "volume": 490,
    "sequence": 16,
    "title": "春宮曲",
    "author": "陳去疾",
    "content": [
      "流鶯春曉喚櫻桃，花外傳呼殿影高。",
      "抱裏琵琶最承寵，君王敕賜玉檀槽。"
    ]
  },
  {
    "volume": 490,
    "sequence": 17,
    "title": "採蓮曲",
    "author": "陳去疾",
    "content": [
      "粉光花色葉中開，荷氣衣香水上來。",
      "棹響清潭見斜領，雙鴛何事亦相猜。"
    ]
  },
  {
    "volume": 490,
    "sequence": 18,
    "title": "踏歌行",
    "author": "陳去疾",
    "content": [
      "鴛鴦樓下萬花新，翡翠宮前百戲陳。",
      "夭矯翔龍銜火樹，飛來瑞鳳散芳春。",
      "仙蹕初傳紫禁香，瑞雲開處夜花芳。",
      "繁弦促管升平調，綺綴丹蓮借月光。"
    ]
  },
  {
    "volume": 490,
    "sequence": 19,
    "title": "塞下曲",
    "author": "陳去疾",
    "content": [
      "春至金河雪似花，蕭條玉塞但胡沙。",
      "曉來重上關城望，惟見驚塵不見家。"
    ]
  },
  {
    "volume": 490,
    "sequence": 20,
    "title": "送人謫幽州",
    "author": "陳去疾",
    "content": [
      "臨路深懷放廢慚，夢中猶自憶江南。",
      "莫言塞北春風少，還勝炎荒入瘴嵐。"
    ]
  },
  {
    "volume": 490,
    "sequence": 21,
    "title": "西上辭母墳",
    "author": "陳去疾",
    "content": [
      "高蓋山頭日影微，黃昏獨立宿禽稀。",
      "林間滴酒空垂淚，不見丁寧囑早歸。"
    ]
  }
]