[
  {
    "volume": 466,
    "sequence": 1,
    "title": "享太廟樂章",
    "author": "牛僧孺",
    "content": [
      "湜湜頎頎，融昭德輝。不紐不舒，貫成九圍。",
      "武烈文經，敷施當宜。纂堯付啟，億萬熙熙。"
    ]
  },
  {
    "volume": 466,
    "sequence": 2,
    "title": "樂天夢得有歲夜詩聊以奉和",
    "author": "牛僧孺",
    "content": [
      "惜歲歲今盡，少年應不知。淒涼數流輩，歡喜見孫兒。",
      "暗減一身力，潛添滿鬢絲。莫愁花笑老，花自幾多時。"
    ]
  },
  {
    "volume": 466,
    "sequence": 3,
    "title": "李蘇州遺太湖石奇狀絕倫因題二十韻奉呈夢得、樂天",
    "author": "牛僧孺",
    "content": [
      "胚渾何時結，嵌空此日成。掀蹲龍虎鬥，挾怪鬼神驚。",
      "帶雨新水靜，輕敲碎玉鳴。攙叉鋒刃簇，縷絡釣絲縈。",
      "近水搖奇冷，依松助澹清。通身鱗甲隱，透穴洞天明。",
      "醜凸隆胡准，深凹刻兕觥。雷風疑欲變，陰黑訝將行。",
      "噤z9微寒早，輪囷數片橫。地祇愁墊壓，鼇足困支撐。",
      "珍重姑蘇守，相憐懶慢情。為探湖裏物，不怕浪中鯨。",
      "利涉餘千里，山河僅百程。池塘初展見，金玉自凡輕。",
      "側眩魂猶悚，周觀意漸平。似逢三益友，如對十年兄。",
      "旺興添魔力，消煩破宿酲。媲人當綺皓，視秩即公卿。",
      "念此園林寶，還須別識精。詩仙有劉白，為汝數逢迎。"
    ]
  },
  {
    "volume": 466,
    "sequence": 4,
    "title": "席上贈劉夢得",
    "author": "牛僧孺",
    "content": [
      "粉署為郎四十春，今來名輩更無人。休論世上升沉事，且鬥樽前見在身。珠玉會應成咳唾，山川猶覺露精神。",
      "莫嫌恃酒輕言語，曾把文章謁後塵。"
    ]
  },
  {
    "volume": 466,
    "sequence": 5,
    "title": "句",
    "author": "牛僧孺",
    "content": [
      "但愁封寄去，魔物或驚禪。",
      "惟羨東都白居士，年年香積問禪師。",
      "不是道公狂不得，恨公逢我不教狂。",
      "地瘦草叢短。",
      "求人氣色沮，憑酒意乃伸。"
    ]
  },
  {
    "volume": 466,
    "sequence": 6,
    "title": "賦得月照冰池",
    "author": "葉季良",
    "content": [
      "霽夕雲初斂，棲娥月未虧。圓光生碧海，素色滿瑤池。",
      "天迥輪空見，波凝影詎窺。浮霜玉比彩，照像鏡同規。",
      "皎潔寒偏淨，裴回夜轉宜。誰憐幽境在，長與賞心隨。"
    ]
  },
  {
    "volume": 466,
    "sequence": 7,
    "title": "賦得琢玉成器",
    "author": "葉季良",
    "content": [
      "片玉寄幽石，紛綸當代名。荊人獻始遇，良匠琢初成。",
      "冰映寒光動，虹開晚色明。雅容看更澈，餘響扣彌清。",
      "自與瓊瑤比，方隨掌握榮。因知君有用，高價佇連城。"
    ]
  },
  {
    "volume": 466,
    "sequence": 8,
    "title": "省試吳宮教美人戰",
    "author": "葉季良",
    "content": [
      "強吳矜霸略，講武在深宮。盡出嬌娥妓，先觀上將風。",
      "揮戈羅袖卷，擐甲汗妝紅。掩笑分旗下，含羞入隊中。",
      "鼓停行未正，刑舉令才崇。自可威鄰國，何勞逞戰功。"
    ]
  },
  {
    "volume": 466,
    "sequence": 9,
    "title": "題曆山司徒右長史祖宅",
    "author": "湛賁",
    "content": [
      "隳官長史籍，高步曆山椒。麗句傳黃絹，香名播宋朝。",
      "分能知止足，跡貴出塵囂。松竹心長固，池台興自饒。",
      "龍宮欣訪舊，鶯谷忝遷喬。從事叨承乏，銅章愧在腰。"
    ]
  },
  {
    "volume": 466,
    "sequence": 10,
    "title": "伏覽呂侍郎丘員外舊題十三代祖曆山草堂詩因書記事",
    "author": "湛賁",
    "content": [
      "名遂貴知己，道勝方晦跡。高居葺蓮宮，遺文煥石壁。",
      "桑田代已變，池草春猶碧。識曲遇周郎，知音荷宗伯。",
      "調逸南平兆，風清建安跡。祖德今發揚，還同書史冊。"
    ]
  },
  {
    "volume": 466,
    "sequence": 11,
    "title": "別慧山書堂",
    "author": "湛賁",
    "content": [
      "捲簾曉望雲平檻，下榻宵吟月半窗。",
      "病守未能依結社，更施何術去為邦。"
    ]
  },
  {
    "volume": 466,
    "sequence": 12,
    "title": "暮春自南台丞再除給事中",
    "author": "薛存誠",
    "content": [
      "再入青鎖闈，忝官誠自非。拂塵驚物在，開戶似僧歸。",
      "積草漸無徑，殘花猶灑衣。禁垣偏日近，行坐是恩輝。"
    ]
  },
  {
    "volume": 466,
    "sequence": 13,
    "title": "禦制段太尉碑",
    "author": "薛存誠",
    "content": [
      "葬儀從儉禮，刊石荷堯君。露跡垂繁字，天哀灑麗文。",
      "詔深榮嗣子，海變記孤墳。寶思皆涵象，皇心永念勳。",
      "雅詞黃絹妙，渥澤紫泥分。青史應同久，芳名萬古聞。"
    ]
  },
  {
    "volume": 466,
    "sequence": 14,
    "title": "禦題國子監門",
    "author": "薛存誠",
    "content": [
      "宸翰符玄造，榮題國子門。筆鋒回日月，字勢動乾坤。",
      "簷下雲光絕，梁間鵲影翻。張英聖莫擬，索靖妙難言。",
      "為著盤龍跡，能彰舞鳳蹲。更隨垂露像，常以沐皇恩。"
    ]
  },
  {
    "volume": 466,
    "sequence": 15,
    "title": "禦箭連中雙兔",
    "author": "薛存誠",
    "content": [
      "宸游經上苑，羽獵向閒田。狡兔初迷窟，纖驪詎著鞭。",
      "三驅仍百步，一發遂雙連。影射含霜草，魂消向月弦。",
      "驩聲動寒木，喜氣滿晴天。那似陳王意，空隨樂府篇。"
    ]
  },
  {
    "volume": 466,
    "sequence": 16,
    "title": "太學創置石經",
    "author": "薛存誠",
    "content": [
      "聖唐復古制，德義功無替。奧旨悅詩書，遺文分篆隸。",
      "銀鉤互交映，石壁靡塵翳。永與乾坤期，不逐日月逝。",
      "儒林道益廣，學者心彌銳。從此理化成，恩光遍遐裔。"
    ]
  },
  {
    "volume": 466,
    "sequence": 17,
    "title": "觀南郊回仗",
    "author": "薛存誠",
    "content": [
      "傳警千門寂，南郊彩仗回。但驚龍再見，誰識日雙開。",
      "德澤施雲雨，恩光變燼灰。閱兵貔武振，聽樂鳳凰來。",
      "候刻移宸輦，遵時集觀台。多慚遠臣賤，不得禮容陪。"
    ]
  },
  {
    "volume": 466,
    "sequence": 18,
    "title": "聞擊壤",
    "author": "薛存誠",
    "content": [
      "堯年聽野老，擊壤複何雲。自謂歡由己，寧知德在君。",
      "氣平閑易暢，聲賀作難分。耕鑿方隨日，恩威比望雲。",
      "簣桴均下調，和木等南熏。無落於吾事，誰將帝已聞。"
    ]
  },
  {
    "volume": 466,
    "sequence": 19,
    "title": "膏澤多豐年",
    "author": "薛存誠",
    "content": [
      "帝德方多澤，莓莓井徑同。八方甘雨布，四遠報年豐。",
      "廒庾千廂在，幽流萬壑通。候時勤稼穡，擊壤樂農功。",
      "畎畝人無惰，田廬歲不空。何須憂伏臘，千載賀堯風。"
    ]
  },
  {
    "volume": 466,
    "sequence": 20,
    "title": "東都父老望幸",
    "author": "薛存誠",
    "content": [
      "鑾輿秦地久，羽衛洛陽空。彼土雖憑固，茲川乃得中。",
      "龍顏覲白日，鶴發仰清風。望幸誠逾邈，懷來意不窮。",
      "昔因封泰嶽，今佇躡維嵩。天地心無異，神祇理亦同。",
      "翠華翔渭北，玉檢候關東。眾願其難阻，明君早勒功。"
    ]
  },
  {
    "volume": 466,
    "sequence": 21,
    "title": "嵩山望幸",
    "author": "薛存誠",
    "content": [
      "峻極位何崇，方知造化功。降靈逢聖主，望幸表維嵩。",
      "隱映連青壁，嵯峨向碧空。象車因葉瑞，龍駕願升中。",
      "萬歲聲長在，千岩氣轉雄。東都歌盛事，西笑佇皇風。"
    ]
  },
  {
    "volume": 466,
    "sequence": 22,
    "title": "華清宮望幸",
    "author": "薛存誠",
    "content": [
      "驪岫接新豐，岧嶢駕碧空。鑿山開秘殿，隱霧蔽仙宮。",
      "絳闕猶棲鳳，雕梁尚帶虹。溫泉曾浴日，華館舊迎風。",
      "肅穆瞻雲輦，深沉閉綺櫳。東郊望幸處，瑞氣靄濛濛。"
    ]
  },
  {
    "volume": 466,
    "sequence": 23,
    "title": "謁見日將至雙闕",
    "author": "薛存誠",
    "content": [
      "曉色臨雙闕，微臣禮位陪。遠驚龍鳳睹，誰識冕旒開。",
      "藹藹千年盛，顒顒萬國來。天文標日月，時令布雲雷。",
      "迥出黃金殿，全分白玉台。雕蟲竟何取，瞻戀不知回。"
    ]
  },
  {
    "volume": 466,
    "sequence": 24,
    "title": "南至日隔仗望含元殿爐香",
    "author": "裴次元",
    "content": [
      "冕旒初負扆，卉服盡朝天。暘谷初移日，金爐漸起煙。",
      "芬馨流遠近，散漫入貂蟬。霜仗凝逾白，朱欄映轉鮮。",
      "始看浮闕在，稍見逐風遷。為沐皇家慶，來瞻羽衛前。"
    ]
  },
  {
    "volume": 466,
    "sequence": 25,
    "title": "律中應鐘",
    "author": "裴次元",
    "content": [
      "律窮方數寸，室暗在三重。伶管灰先動，秦正節已逢。",
      "商聲辭玉笛，羽調入金鐘。密葉翻霜彩，輕冰斂水容。",
      "望鴻南去絕，迎氣北來濃。願托無凋性，寒林自比松。"
    ]
  },
  {
    "volume": 466,
    "sequence": 26,
    "title": "賦得亞父碎玉鬥",
    "author": "裴次元",
    "content": [
      "雄謀竟不決，寶玉將何愛。倏爾霜刃揮，颯然春冰碎。",
      "飛光動旗幟，散響驚環佩。霜濃繡帳前，星流錦筵內。",
      "圖王業已失，為虜言空悔。獨有青史中，英風冠千載。"
    ]
  },
  {
    "volume": 466,
    "sequence": 27,
    "title": "句",
    "author": "裴次元",
    "content": [
      "積高依郡城，迥拔淩霄漢。"
    ]
  },
  {
    "volume": 466,
    "sequence": 28,
    "title": "並州路",
    "author": "李宣遠",
    "content": [
      "秋日並州路，黃榆落故關。孤城吹角罷，數騎射雕還。",
      "帳幕遙臨水，牛羊自下山。征人正垂淚，烽火起雲間。"
    ]
  },
  {
    "volume": 466,
    "sequence": 29,
    "title": "近無西耗",
    "author": "李宣遠",
    "content": [
      "遠戎兵壓境，遷客淚橫襟。烽堠驚秦塞，囚居困越吟。",
      "自憐牛馬走，未識犬羊心。一月無消息，西看日又沉。"
    ]
  },
  {
    "volume": 466,
    "sequence": 30,
    "title": "曲江亭望慈恩寺杏園花發",
    "author": "李君何",
    "content": [
      "春晴憑水軒，仙杏發南園。開蕊風初曉，浮香景欲暄。",
      "光華臨禦陌，色相對空門。野雪遙添淨，山煙近借繁。",
      "地閑分鹿苑，景勝類桃源。況值新晴日，芳枝度彩鴛。"
    ]
  },
  {
    "volume": 466,
    "sequence": 31,
    "title": "除夜書情",
    "author": "周弘亮",
    "content": [
      "何處風塵歲，雲陽古驛前。三冬不再稔，曉日又明年。",
      "春入江南柳，寒歸塞北天。還傷知候客，花景對韋編。"
    ]
  },
  {
    "volume": 466,
    "sequence": 32,
    "title": "曲江亭望慈恩寺杏園花發",
    "author": "周弘亮",
    "content": [
      "江亭閑望處，遠近見秦源。古寺遲春景，新花發杏園。",
      "萼中輕蕊密，枝上素姿繁。拂雨雲初起，含風雪欲翻。",
      "容輝明十地，香氣遍千門。願莫隨桃李，芳菲不為言。"
    ]
  },
  {
    "volume": 466,
    "sequence": 33,
    "title": "故鄉除夜",
    "author": "周弘亮",
    "content": [
      "三百六十日雲終，故鄉還與異鄉同。非唯律變情堪恨，抑亦才疏命未通。何處夜歌銷臘酒，誰家高燭候春風。",
      "詩成始欲吟將看，早是去年牽課中。"
    ]
  },
  {
    "volume": 466,
    "sequence": 34,
    "title": "曲江亭望慈恩寺杏園花發",
    "author": "陳翥",
    "content": [
      "曲江晴望好，近接梵王家。十畝開金地，千林發杏花。",
      "映雪猶誤雪，煦日欲成霞。紫陌傳香遠，紅泉落影斜。",
      "園中春尚早，亭上路非賒。芳景堪遊處，其如惜物華。"
    ]
  },
  {
    "volume": 466,
    "sequence": 35,
    "title": "曲江亭望慈恩寺杏園花發",
    "author": "曹著",
    "content": [
      "渚亭臨淨域，憑望一開軒。晚日分初地，東風發杏園。",
      "異香飄九陌，麗色映千門。照灼瑤華散，葳蕤玉露繁。",
      "未教遊妓折，乍聽早鶯喧。誰複爭桃李，含芳自不言。"
    ]
  },
  {
    "volume": 466,
    "sequence": 36,
    "title": "魚上冰",
    "author": "王公亮",
    "content": [
      "春生寒氣減，稍動久潛魚。乍喜東風至，來看曲岸初。",
      "出冰朱鬣見，望日錦鱗舒。漸覺流澌近，還欣掉尾餘。",
      "噞喁情自樂，沿溯意寧疏。倘得隨鯤化，終能上太虛。"
    ]
  },
  {
    "volume": 466,
    "sequence": 37,
    "title": "賦得竹箭有筠",
    "author": "張仲方",
    "content": [
      "東南生綠竹，獨美有筠箭。枝葉詎曾凋，風霜孰雲變。",
      "偏宜林表秀，多向歲寒見。碧色乍蔥蘢，清光常蒨練。",
      "皮開鳳彩出，節勁龍文現。愛此守堅貞，含歌屬時彥。"
    ]
  },
  {
    "volume": 466,
    "sequence": 38,
    "title": "贈毛仙翁",
    "author": "張仲方",
    "content": [
      "毛仙翁，毛仙翁，容貌常如二八童。幾歲頭梳雲鬢綠，無時面帶桃花紅。眼前人世閱滄海，肘後藥成辭月宮。",
      "方口秀眉編貝齒，了然炅炅雙瞳子。芝椿稟氣本堅強，龜鶴計年應不死。四海五山長獨遊，矜貧傲富欺王侯。",
      "靈通指下磚甓化，瑞氣爐中金玉流。定是煙霞列仙侶，暫來塵俗救危苦。紫霞妖女瓊華飛，秘法虔心傳付與。",
      "陰功足，陰功成，羽駕何年歸上清。待我休官了婚嫁，桃源洞裏覓仙兄。"
    ]
  },
  {
    "volume": 466,
    "sequence": 39,
    "title": "句",
    "author": "張仲方",
    "content": [
      "入門池色靜，登閣雨聲來。"
    ]
  },
  {
    "volume": 466,
    "sequence": 40,
    "title": "和白樂天",
    "author": "崔玄亮",
    "content": [
      "病餘歸到洛陽頭，拭目開眉見白侯。鳳詔恐君今歲去，龍門欠我舊時遊。幾人樽下同歌詠，數盞燈前共獻酬。",
      "相對憶劉劉在遠，寒宵耿耿夢長洲。"
    ]
  },
  {
    "volume": 466,
    "sequence": 41,
    "title": "臨終詩",
    "author": "崔玄亮",
    "content": [
      "暫榮暫悴石敲火，即空即色眼生花。",
      "許時為客今歸去，大曆元年是我家。"
    ]
  },
  {
    "volume": 466,
    "sequence": 42,
    "title": "句",
    "author": "崔玄亮",
    "content": [
      "共相呼喚醉歸來。"
    ]
  },
  {
    "volume": 466,
    "sequence": 43,
    "title": "省試臨淵羡魚",
    "author": "徐牧",
    "content": [
      "清泚濯纓處，今來喜一臨。慚無下釣處，空有羨魚心。",
      "退省時頻改，謀身歲屢沉。鬣成川上媚，網就水寧深。",
      "赬尾臨波里，朱須破浪潯。此時倘不漏，江上免行吟。"
    ]
  },
  {
    "volume": 466,
    "sequence": 44,
    "title": "淮南遊故居感舊，酬西川李尚書德裕",
    "author": "王播",
    "content": [
      "昔年獻賦去江湄，今日行春到卻悲。三徑僅存新竹樹，四鄰惟見舊孫兒。壁間潛認偷光處，川上寧忘結網時。",
      "更見橋邊記名姓，始知題柱免人嗤。"
    ]
  },
  {
    "volume": 466,
    "sequence": 45,
    "title": "題木蘭院二首",
    "author": "王播",
    "content": [
      "三十年前此院遊，木蘭花發院新修。",
      "如今再到經行處，樹老無花僧白頭。",
      "上堂已了各西東，慚愧闍黎飯後鐘。",
      "三十年來塵撲面，如今始得碧紗籠。"
    ]
  },
  {
    "volume": 466,
    "sequence": 46,
    "title": "上巳接清明遊宴",
    "author": "獨孤良弼",
    "content": [
      "上巳歡初罷，清明賞又追。閏年侵舊曆，令節並芳時。",
      "細雨鶯飛重，春風酒醞遲。尋花迷白雪，看柳拆青絲。",
      "淑氣如相待，天和意為誰。籲嗟名未立，空詠宴遊詩。"
    ]
  },
  {
    "volume": 466,
    "sequence": 47,
    "title": "次潭州，酬唐侍禦、姚員外游道林嶽麓寺題示",
    "author": "沈傳師",
    "content": [
      "承明年老輒自論，乞得湘守東南奔。為聞楚國富山水，青嶂邐迤僧家園。含香珥筆皆眷舊，謙抑自忘台省尊。",
      "不令執簡候亭館，直許攜手游山樊。忽驚列岫曉來逼，朔雪洗盡煙嵐昏。碧波回嶼三山轉，丹檻繚郭千艘屯。",
      "華鑣躞蹀絢砂步，大旆彩錯輝松門。樛枝競騖龍蛇勢，折幹不滅風霆痕。相重古殿倚岩腹，別引新徑縈雲根。",
      "目傷平楚虞帝魂，情多思遠聊開樽。危弦細管逐歌飄，畫鼓繡靴隨節翻。鏘金七言淩老杜，入木八法蟠高軒。",
      "嗟餘潦倒久不利，忍複感激論元元。"
    ]
  },
  {
    "volume": 466,
    "sequence": 48,
    "title": "和李德裕觀玉蕊花見懷之作",
    "author": "沈傳師",
    "content": [
      "曾對金鑾直，同依玉樹陰。雪英飛舞近，煙葉動搖深。",
      "素萼年年密，衰容日日侵。勞君想華髮，近欲不勝簪。"
    ]
  },
  {
    "volume": 466,
    "sequence": 49,
    "title": "贈毛仙翁",
    "author": "沈傳師",
    "content": [
      "安期何事出雲煙，為把仙方與世傳。只向人間稱百歲，誰知洞裏過千年。青牛到日迎方朔，丹灶開時共稚川。",
      "更說桃源更深處，異花長占四時天。"
    ]
  },
  {
    "volume": 466,
    "sequence": 50,
    "title": "寄大府兄侍史",
    "author": "沈傳師",
    "content": [
      "積雪山陰馬過難，殘更深夜鐵衣寒。",
      "將軍破了單于陣，更把兵書仔細看。"
    ]
  },
  {
    "volume": 466,
    "sequence": 51,
    "title": "蒙泉",
    "author": "沈傳師",
    "content": [
      "京路馬駸駸，塵勞日向深。蒙泉聊息駕，可以洗君心。"
    ]
  },
  {
    "volume": 466,
    "sequence": 52,
    "title": "春從何處來",
    "author": "白行簡",
    "content": [
      "欲識春生處，先從木德來。入門潛報柳，度嶺暗驚梅。",
      "透雪寒光散，消冰水鏡開。曉迎郊騎發，夜逐鬥杓回。",
      "淑氣空中變，新聲雨後催。偏宜資律呂，應是候陽臺。"
    ]
  },
  {
    "volume": 466,
    "sequence": 53,
    "title": "貢院樓北新栽小松",
    "author": "白行簡",
    "content": [
      "華省春霜曙，樓陰植小松。移根依厚地，委質別危峰。",
      "北戶知猶遠，東堂幸見容。心堅終待鶴，枝嫩未成龍。",
      "夜影看仍薄，朝嵐色漸濃。山苗不可蔭，孤直俟秦封。"
    ]
  },
  {
    "volume": 466,
    "sequence": 54,
    "title": "金在熔",
    "author": "白行簡",
    "content": [
      "巨橐方熔物，洪爐欲范金。紫光看漸發，赤氣望逾深。",
      "焰熱晴雲變，煙浮晝景陰。堅剛由我性，鼓鑄任君心。",
      "踴躍徒標異，沈潛自可欽。何當得成器，待叩向知音。"
    ]
  },
  {
    "volume": 466,
    "sequence": 55,
    "title": "歸馬華山",
    "author": "白行簡",
    "content": [
      "牧野功成後，周王戰馬閑。驅馳休伏皂，飲齕任依山。",
      "逐日朝仍去，隨風暮自還。冰生疑隴阪，葉落似榆關。",
      "躞蹀仙峰下，騰驤渭水灣。幸逢時偃武，不復鼓鼙間。"
    ]
  },
  {
    "volume": 466,
    "sequence": 56,
    "title": "夫子鼓琴得其人",
    "author": "白行簡",
    "content": [
      "宣父窮玄奧，師襄授素琴。稍殊流水引，全辨聖人心。",
      "慕德聲逾感，懷人意自深。泠泠傳妙手，摵摵振空林。",
      "促調清風至，操弦白日沈。曲終情不盡，千古仰知音。"
    ]
  },
  {
    "volume": 466,
    "sequence": 57,
    "title": "李都尉重陽日得蘇屬國書",
    "author": "白行簡",
    "content": [
      "降虜意何如，窮荒九月初。三秋異鄉節，一紙故人書。",
      "對酒情無極，開緘思有餘。感時空寂寞，懷舊幾躊躇。",
      "雁盡平沙迥，煙銷大漠虛。登臺南望處，掩淚對雙魚。"
    ]
  },
  {
    "volume": 466,
    "sequence": 58,
    "title": "在巴南望郡南山呈樂天",
    "author": "白行簡",
    "content": [
      "臨江一嶂白雲間，紅綠層層錦繡班。",
      "不作巴南天外意，何殊昭應望驪山。"
    ]
  },
  {
    "volume": 466,
    "sequence": 59,
    "title": "春雲",
    "author": "裴澄",
    "content": [
      "漠漠複溶溶，乘春任所從。映林初展葉，觸石未成峰。",
      "旭日消寒翠，晴煙點淨容。霏微將似滅，深淺又如重。",
      "薄彩臨溪散，輕陰帶雨濃。空餘負樵者，嶺上自相逢。"
    ]
  },
  {
    "volume": 466,
    "sequence": 60,
    "title": "賦得沽美玉",
    "author": "羅立言",
    "content": [
      "誰憐被褐士，懷玉正求沽。成器終期達，逢時豈見誣。",
      "寶同珠照乘，價重劍論都。浮彩朝虹滿，懸光夜月孤。",
      "幾年淪瓦礫，今日出泥塗。采斫資良匠，無令瑕掩瑜。"
    ]
  },
  {
    "volume": 466,
    "sequence": 61,
    "title": "寒食遣懷",
    "author": "張燦",
    "content": [
      "繁華泣清露，悄悄落衣巾。明日逢寒食，春風見故人。",
      "病來羞滯楚，西去欲迷秦。憔悴此時久，青山歸四鄰。"
    ]
  }
]