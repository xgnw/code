[
  {
    "volume": 194,
    "sequence": 1,
    "title": "長安道",
    "author": "韋應物",
    "content": [
      "漢家宮殿含雲煙，兩宮十裏相連延。晨霞出沒弄丹闕，春雨依微自甘泉。春雨依微春尚早，長安貴遊愛芳草。",
      "寶馬橫來下建章，香車卻轉避馳道。貴遊誰最貴，衛霍世難比。何能蒙主恩，幸遇邊塵起。",
      "歸來甲第拱皇居，朱門峨峨臨九衢。",
      "中有流蘇合歡之寶帳，一百二十鳳凰羅列含明珠。",
      "下有錦鋪翠被之粲爛，博山吐香五雲散。",
      "麗人綺閣情飄颻，頭上鴛釵雙翠翹。低鬟曳袖回春雪，聚黛一聲愁碧霄。山珍海錯棄藩籬，烹犢炰羔如折葵。",
      "既請列侯封部曲，還將金印授廬兒。歡榮若此何所苦，但苦白日西南馳。"
    ]
  },
  {
    "volume": 194,
    "sequence": 2,
    "title": "行路難",
    "author": "韋應物",
    "content": [
      "荊山之白玉兮，良工雕琢雙環連，月蝕中央鏡心穿。",
      "故人贈妾初相結，恩在環中尋不絕。人情厚薄苦須臾，昔似連環今似玦。連環可碎不可離，如何物在人自移。",
      "上客勿遽歡，聽妾歌路難。旁人見環環可憐。",
      "不知中有長恨端。"
    ]
  },
  {
    "volume": 194,
    "sequence": 3,
    "title": "橫塘行",
    "author": "韋應物",
    "content": [
      "妾家住橫塘，夫婿郗家郎。玉盤的曆雙白魚，寶簟玲瓏透象床。象床可寢魚可食，不知郎意何南北。",
      "岸上種蓮豈得生，池中種槿豈得成。丈夫一去花落樹，妾獨夜長心未平。"
    ]
  },
  {
    "volume": 194,
    "sequence": 4,
    "title": "貴遊行",
    "author": "韋應物",
    "content": [
      "漢帝外家子，恩澤少封侯。垂楊拂白馬，曉日上青樓。",
      "上有顏如玉，高情世無儔。輕裾含碧煙，窈窕似雲浮。",
      "良時無還景，促節為我謳。忽聞豔陽曲，四坐亦已柔。",
      "賓友仰稱歎，一生何所求。平明擊鐘食，入夜樂未休。",
      "風雨愆歲候，兵戎橫九州。焉知坐上客，草草心所憂。"
    ]
  },
  {
    "volume": 194,
    "sequence": 5,
    "title": "酒肆行",
    "author": "韋應物",
    "content": [
      "豪家沽酒長安陌，一旦起樓高百尺。碧疏玲瓏含春風，銀題彩幟邀上客。回瞻丹鳳闕，直視樂游苑。",
      "四方稱賞名已高，五陵車馬無近遠。晴景悠揚三月天，桃花飄俎柳垂筵。繁絲急管一時合，他壚鄰肆何寂然。",
      "主人無厭且專利，百斛須臾一壺費。初醲後薄為大偷，飲者知名不知味。深門潛醞客來稀，終歲醇醲味不移。",
      "長安酒徒空擾擾，路傍過去那得知。"
    ]
  },
  {
    "volume": 194,
    "sequence": 6,
    "title": "相逢行",
    "author": "韋應物",
    "content": [
      "二十登漢朝，英聲邁今古。適從東方來，又欲謁明主。",
      "猶酣新豐酒，尚帶灞陵雨。邂逅兩相逢，別來問寒暑。",
      "甯知白日晚，暫向花間語。忽聞長樂鐘，走馬東西去。"
    ]
  },
  {
    "volume": 194,
    "sequence": 7,
    "title": "烏引雛",
    "author": "韋應物",
    "content": [
      "日出照東城，春烏鴉鴉雛和鳴。雛和鳴，羽猶短。",
      "巢在深林春正寒，引飛欲集東城暖。群雛縭褷睥睨高，舉翅不及墜蓬蒿。雄雌來去飛又引，音聲上下懼鷹隼。",
      "引雛烏，爾心急急將何如，何得比日搜索雀卵啖爾雛。"
    ]
  },
  {
    "volume": 194,
    "sequence": 8,
    "title": "鳶奪巢",
    "author": "韋應物",
    "content": [
      "野鵲野鵲巢林梢，鴟鳶恃力奪鵲巢。吞鵲之肝啄鵲腦，竊食偷居還自保。鳳凰五色百鳥尊，知鳶為害何不言。",
      "霜鸇野鷂得殘肉，同啄膻腥不肯逐。可憐百鳥紛縱橫，雖有深林何處宿。"
    ]
  },
  {
    "volume": 194,
    "sequence": 9,
    "title": "燕銜泥",
    "author": "韋應物",
    "content": [
      "銜泥燕，聲嘍嘍，尾涎涎。秋去何所歸，春來複相見。",
      "豈不解決絕高飛碧雲裏，何為地上銜泥滓。銜泥雖賤意有營，杏梁朝日巢欲成。不見百鳥畏人林野宿，翻遭網羅俎其肉，未若銜泥入華屋。燕銜泥，百鳥之智莫與齊。"
    ]
  },
  {
    "volume": 194,
    "sequence": 10,
    "title": "鼙鼓行",
    "author": "韋應物",
    "content": [
      "淮海生雲暮慘澹，廣陵城頭鼙鼓暗，寒聲坎坎風動邊。",
      "忽似孤城萬里絕，四望無人煙。又如虜騎截遼水，胡馬不食仰朔天。座中亦有燕趙士，聞鼙不語客心死。",
      "何況鰥孤火絕無晨炊，獨婦夜泣官有期。"
    ]
  },
  {
    "volume": 194,
    "sequence": 11,
    "title": "古劍行",
    "author": "韋應物",
    "content": [
      "千年土中兩刃鐵，土蝕不入金星滅。沉沉青脊鱗甲滿，蛟龍無足蛇尾斷，忽欲飛動中有靈。豪士得之敵國寶，仇家舉意半夜鳴。小兒女子不可近，龍蛇變化此中隱。",
      "夏雲奔走雷闐闐，恐成霹靂飛上天。"
    ]
  },
  {
    "volume": 194,
    "sequence": 12,
    "title": "金穀園歌",
    "author": "韋應物",
    "content": [
      "石氏滅，金穀園中水流絕。當時豪右爭驕侈，錦為步障四十裏。東風吹花雪滿川，紫氣凝閣朝景妍。",
      "洛陽陌上人回首，絲竹飄颻入青天。晉武平吳恣歡燕，餘風靡靡朝廷變。嗣世衰微誰肯憂，二十四友日日空追遊。追遊詎可足，共惜年華促。",
      "禍端一發埋恨長，百草無情春自綠。"
    ]
  },
  {
    "volume": 194,
    "sequence": 13,
    "title": "溫泉行",
    "author": "韋應物",
    "content": [
      "出身天寶今年幾，頑鈍如錘命如紙。作官不了卻來歸，還是杜陵一男子。北風慘慘投溫泉，忽憶先皇遊幸年。",
      "身騎廄馬引天仗，直入華清列御前。玉林瑤雪滿寒山，上升玄閣遊絳煙。平明羽衛朝萬國，車馬合遝溢四鄽。",
      "蒙恩每浴華池水，扈獵不蹂渭北田。朝廷無事共歡燕，美人絲管從九天。一朝鑄鼎降龍馭，小臣髯絕不得去。",
      "今來蕭瑟萬井空，唯見蒼山起煙霧。可憐蹭蹬失風波，仰天大叫無奈何。弊裘羸馬凍欲死，賴遇主人杯酒多。"
    ]
  },
  {
    "volume": 194,
    "sequence": 14,
    "title": "學仙二首",
    "author": "韋應物",
    "content": [
      "昔有道士求神仙，靈真下試心確然。千鈞巨石一發懸，臥之石下十三年。存道忘身一試過，名奏玉皇乃升天。",
      "雲氣冉冉漸不見，留語弟子但精堅。",
      "石上鑿井欲到水，惰心一起中路止。",
      "豈不見古來三人俱弟兄，結茅深山讀仙經。",
      "上有青冥倚天之絕壁，下有颼飀萬壑之松聲。",
      "仙人變化為白鹿，二弟玩之兄誦讀。讀多七過可乞言，為子心精得神仙。可憐二弟仰天泣，一失毫釐千萬年。"
    ]
  },
  {
    "volume": 194,
    "sequence": 15,
    "title": "廣陵行",
    "author": "韋應物",
    "content": [
      "雄藩鎮楚郊，地勢鬱岧嶢。雙旌擁萬戟，中有霍嫖姚。",
      "海雲助兵氣，寶貨益軍饒。嚴城動寒角，晚騎踏霜橋。",
      "翕習英豪集，振奮士卒驍。列郡何足數，趨拜等卑寮。",
      "日宴方雲罷，人逸馬蕭蕭。忽如京洛間，遊子風塵飄。",
      "歸來視寶劍，功名豈一朝。"
    ]
  },
  {
    "volume": 194,
    "sequence": 16,
    "title": "萼綠華歌",
    "author": "韋應物",
    "content": [
      "有一人兮升紫霞，書名玉牒兮萼綠華。",
      "仙容矯矯兮雜瑤佩，輕衣重重兮蒙絳紗。",
      "雲雨愁思兮望淮海，鼓吹蕭條兮駕龍車。",
      "世淫濁兮不可降，胡不來兮玉斧家。"
    ]
  },
  {
    "volume": 194,
    "sequence": 17,
    "title": "王母歌",
    "author": "韋應物",
    "content": [
      "眾仙翼神母，羽蓋隨雲起。上游玄極杳冥中，下看東海一杯水。海畔種桃經幾時，千年開花千年子。",
      "玉顏眇眇何處尋，世上茫茫人自死。"
    ]
  },
  {
    "volume": 194,
    "sequence": 18,
    "title": "馬明生遇神女歌",
    "author": "韋應物",
    "content": [
      "學仙貴功亦貴精，神女變化感馬生。石壁千尋啟雙檢，中有玉堂鋪玉簟。立之一隅不與言，玉體安隱三日眠。",
      "馬生一立心轉堅，知其丹白蒙哀憐。安期先生來起居，請示金鐺玉佩天皇書。神女呵責不合見，仙子謝過手足戰。大瓜玄棗冷如冰，海上摘來朝霞凝。",
      "賜仙複坐對食訖，頷之使去隨煙升。乃言馬生合不死，少姑教敕令付爾。安期再拜將生出，一授素書天地畢。"
    ]
  },
  {
    "volume": 194,
    "sequence": 19,
    "title": "石鼓歌",
    "author": "韋應物",
    "content": [
      "周宣大獵兮岐之陽，刻石表功兮煒煌煌。",
      "石如鼓形數止十，風雨缺訛苔蘚澀。今人濡紙脫其文，既擊既掃白黑分。忽開滿卷不可識，驚潛動蟄走云云。",
      "喘逶迤，相糾錯，乃是宣王之臣史籀作。",
      "一書遺此天地間，精意長存世冥寞。秦家祖龍還刻石，碣石之罘李斯跡。世人好古猶共傳，持來比此殊懸隔。"
    ]
  },
  {
    "volume": 194,
    "sequence": 20,
    "title": "寶觀主白鴝鵒歌",
    "author": "韋應物",
    "content": [
      "鴝鵒鴝鵒，眾皆如漆，爾獨如玉。鴝之鵒之，眾皆蓬蒿下，爾自三山來。三山處子下人間，綽約不妝冰雪顏。仙鳥隨飛來掌上。來掌上，時拂拭。",
      "人心鳥意自無猜，玉指霜毛本同色。有時一去淩蒼蒼，朝遊汗漫暮玉堂。巫峽雨中飛暫濕，杏花林裏過來香。",
      "日夕依仁全羽翼，空欲銜環非報德。",
      "豈不及阿母之家青鳥兒，漢宮來往傳消息。"
    ]
  },
  {
    "volume": 194,
    "sequence": 21,
    "title": "彈棋歌",
    "author": "韋應物",
    "content": [
      "園天方地局，二十四氣子。劉生絕藝難對曹，客為歌其能，請從中央起。中央轉鬥破欲闌，零落勢背誰能彈。此中舉一得六七，旋風忽散霹靂疾。",
      "履機乘變安可當，置之死地翻取強。",
      "不見短兵反掌收已盡，唯有猛士守四方。四方又何難，橫擊且緣邊。豈如昆明與碣石，一箭飛中隔遠天。",
      "神安志愜動十全，滿堂驚視誰得然。"
    ]
  }
]