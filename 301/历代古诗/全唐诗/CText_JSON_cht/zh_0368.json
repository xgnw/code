[
  {
    "volume": 368,
    "sequence": 1,
    "title": "賦得冬日可愛",
    "author": "庾承宣",
    "content": [
      "宿霧開天霽，寒郊見初日。林疏照逾遠，冰輕影微出。",
      "豈假陽和氣，暫忘玄冬律。愁抱望自寬，羈情就如失。",
      "欣欣事幾許，曈曈狀非一。傾心倘知期，良願自茲畢。"
    ]
  },
  {
    "volume": 368,
    "sequence": 2,
    "title": "贈毛仙翁",
    "author": "鄭澣",
    "content": [
      "至道無名，至人長生。爰觀繪事，似挹真形。方口渥丹，濃眉刷青。松姿本秀，鶴質自輕。道德神仙，內蘊心靈。",
      "紅肌絲發，外彰華精。色如含芳，貌若和光。胚渾造化，含吐陰陽。吾聞安期，隱見不常。或在世間，或遊上蒼。",
      "猗歟真人，得非後身。寫此仙骨，久而不磷。皎皎明眸，了然如新。藹藹童顏，的然如春。金石可並，丹青不泯。",
      "通天臺上，有見常人。俗士觀瞻，方悟幽塵。君子圖之，敬兮如神。"
    ]
  },
  {
    "volume": 368,
    "sequence": 3,
    "title": "和李德裕游漢州房公湖二首",
    "author": "鄭澣",
    "content": [
      "太尉留琴地，時移重可尋。徽弦一掩抑，風月助登臨。",
      "榮駐青油騎，高張白雪音。祗言酬唱美，良史記王箴。",
      "靜對煙波夕，猶思棟宇清。臥龍空有處，馴鳥獨忘情。",
      "顧步襟期遠，參差物象橫。自宜雕樂石，爽氣際青城。"
    ]
  },
  {
    "volume": 368,
    "sequence": 4,
    "title": "中書相公任兵部侍郎日後閣植四松逾數年澣忝此官因獻拙什",
    "author": "鄭澣",
    "content": [
      "丞相當時植，幽襟對此開。人知舟楫器，天假棟樑材。",
      "錯落龍鱗出，褵褷鶴翅回。重陰羅武庫，細響靜山台。",
      "得地公堂裏，移根澗水隈。吳臣夢寐遠，秦嶽歲年摧。",
      "轉覺飛纓繆，何因繼組來。幾尋珠履跡，願比角弓培。",
      "柏悅猶依社，星高久照台。後凋應共操，無複問良媒。"
    ]
  },
  {
    "volume": 368,
    "sequence": 5,
    "title": "和李德裕房公舊竹亭聞琴",
    "author": "鄭澣",
    "content": [
      "石室寒飆騖，孫枝雅器裁。坐來山水操，弦斷吊遺埃。"
    ]
  },
  {
    "volume": 368,
    "sequence": 6,
    "title": "句",
    "author": "鄭澣",
    "content": [
      "但慮彩色汙，無虞臂胛肥。（段成式記，長安菩薩寺",
      "有畫維摩變，為俗講僧文淑裝之，筆跡盡矣，故興元",
      "鄭尚書題句云云）。"
    ]
  },
  {
    "volume": 368,
    "sequence": 7,
    "title": "遊棲霞寺",
    "author": "張匯",
    "content": [
      "躋險入幽林，翠微含竹殿。泉聲無休歇，山色時隱見。",
      "潮來雜風雨，梅落成霜霰。一從方外遊，頓覺塵心變。"
    ]
  },
  {
    "volume": 368,
    "sequence": 8,
    "title": "春風扇微和",
    "author": "張匯",
    "content": [
      "木德生和氣，微微入曙風。暗催南向葉，漸翥北歸鴻。",
      "澹蕩侵冰谷，悠揚轉蕙叢。拂塵回廣路，泛籟過遙空。",
      "暖上煙光際，雲移律候中。扶搖如可借，從此戾蒼穹。"
    ]
  },
  {
    "volume": 368,
    "sequence": 9,
    "title": "觀藏冰",
    "author": "張匯",
    "content": [
      "寒氣方窮律，陰精正結冰。體堅風帶壯，影素月臨凝。",
      "冬賦淩人掌，春期命婦升。鑿來壺色徹，納處鏡光澄。",
      "魯史曾留問，豳詩舊見稱。同觀裏射享，王道頌還興。"
    ]
  },
  {
    "volume": 368,
    "sequence": 10,
    "title": "賦得春風扇微和",
    "author": "陳通方",
    "content": [
      "習習和風扇，悠悠淑氣微。陽升知候改，律應喜春歸。",
      "池柳晴初拆，林鶯暖欲飛。川原浮彩翠，台館動光輝。",
      "泛豔搖丹闕，揚芳入粉闈。發生當有分，枯朽幸因依。"
    ]
  },
  {
    "volume": 368,
    "sequence": 11,
    "title": "金谷園懷古",
    "author": "陳通方",
    "content": [
      "緩步洛城下，軫懷金穀園。昔人隨水逝，舊樹逐春繁。",
      "冉冉搖風弱，菲菲裛露翻。歌台豈易見，舞袖乍如存。",
      "戲蝶香中起，流鶯暗處喧。徒聞施錦帳，此地擁行軒。"
    ]
  },
  {
    "volume": 368,
    "sequence": 12,
    "title": "句",
    "author": "陳通方",
    "content": [
      "應念路傍憔悴翼，昔年喬木幸同遷。（《紀事》雲：通方",
      "登第，與王播同年。播年五十六，通方甚少。因期集，撫播背曰：王老奉贈一第，言其日暮途遠。及第同贈官",
      "也，播恨之。後通方丁家艱，辛苦萬狀。播為正郎，判",
      "鹽鐵。通方窮悴，求之，即不甚給。時李虛中為副使，方以詩求為汲引云云。播不得已，薦為江西院官）"
    ]
  },
  {
    "volume": 368,
    "sequence": 13,
    "title": "立春日曉望三素雲",
    "author": "李應",
    "content": [
      "玄鳥初來日，靈仙望裏分。冰容朝上界，玉輦擁朝雲。",
      "碧落流輕豔，紅霓間彩文。帶煙時縹緲，向鬥更氤氳。",
      "仿佛隨風馭，迢遙出曉雰。茲辰三見後，希得從元君。"
    ]
  },
  {
    "volume": 368,
    "sequence": 14,
    "title": "立春日曉望三素雲",
    "author": "陳師穆",
    "content": [
      "晴曉初春日，高心望素雲。彩光浮玉輦，紫氣隱元君。",
      "縹緲中天去，逍遙上界分。鸞驂攀不及，仙吹遠難聞。",
      "禮候於斯睹，明循在解紛。人歸懸想處，霞色自氛氳。"
    ]
  },
  {
    "volume": 368,
    "sequence": 15,
    "title": "立春日曉望三素雲",
    "author": "李季何",
    "content": [
      "靄靄青春曙，飛仙駕五雲。浮輪初縹緲，承蓋下氤氳。",
      "薄影隨風度，殊容向日分。羽毛紛共遠，環佩杳猶聞。",
      "靜合煙霞色，遙將鸞鶴群。年年瞻此節，應許從元君。"
    ]
  },
  {
    "volume": 368,
    "sequence": 16,
    "title": "春台晴望",
    "author": "李程",
    "content": [
      "曲台送春目，景物麗新晴。靄靄煙收翠，忻忻木向榮。",
      "靜看遲日上，閑愛野雲平。風慢遊絲轉，天開遠水明。",
      "登高塵慮息，觀徼道心清。更有遷喬意，翩翩出穀鶯。"
    ]
  },
  {
    "volume": 368,
    "sequence": 17,
    "title": "玉壺冰",
    "author": "李程",
    "content": [
      "琢玉性惟堅，成壺體更圓。虛心含眾象，應物受寒泉。",
      "溫潤資天質，清貞稟自然。日融光乍散，雪照色逾鮮。",
      "至鑒功寧宰，無私照豈偏。明將水鏡對，白與粉闈連。",
      "拂拭終為美，提攜佇見傳。勿令毫髮累，遺恨鮑公篇。"
    ]
  },
  {
    "volume": 368,
    "sequence": 18,
    "title": "賦得竹箭有筠",
    "author": "李程",
    "content": [
      "常愛淩寒竹，堅貞可喻人。能將先進禮，義與後凋鄰。",
      "冉冉猶全節，青青尚有筠。陶鈞二儀內，柯葉四時春。",
      "待鳳花仍吐，停霜色更新。方持不易操，對此欲觀身。"
    ]
  },
  {
    "volume": 368,
    "sequence": 19,
    "title": "觀慶雲圖",
    "author": "李程",
    "content": [
      "五雲從表瑞，藻繪宛成圖。柯葉何時改，丹青此不渝。",
      "非煙色尚麗，似蓋狀應殊。渥彩看猶在，輕陰望已無。",
      "方將遇翠幄，那羨起蒼梧。欲識從龍處，今逢聖合符。"
    ]
  },
  {
    "volume": 368,
    "sequence": 20,
    "title": "贈毛仙翁",
    "author": "李程",
    "content": [
      "茫茫塵累愧腥膻，強把蜉蝣望列仙。閑指紫霄峰下路，卻歸白鹿洞中天。吹簫鳳去經何代，茹玉方傳得幾年。",
      "他日更來人世看，又應東海變桑田。"
    ]
  },
  {
    "volume": 368,
    "sequence": 21,
    "title": "省試春台晴望",
    "author": "高弁",
    "content": [
      "層台聊一望，遍賞帝城春。風暖聞啼鳥，冰開見躍鱗。",
      "晴山煙外翠，香蕊日邊新。已變青門柳，初銷紫陌塵。",
      "金湯千里國，車騎萬方人。此處雲霄近，憑高願致身。"
    ]
  },
  {
    "volume": 368,
    "sequence": 22,
    "title": "霜菊",
    "author": "席夔",
    "content": [
      "時令忽已變，行看被霜菊。可憐後時秀，當此凜風肅。",
      "淅瀝翠枝翻，淒清金蕊馥。凝姿節堪重，澄豔景非淑。",
      "寧祛青女威，願盈君子掬。持來泛樽酒，永以照幽獨。"
    ]
  },
  {
    "volume": 368,
    "sequence": 23,
    "title": "賦得竹箭有筠",
    "author": "席夔",
    "content": [
      "共愛東南美，青青歎有筠。貞姿眾木異，秀色四時均。",
      "枝葉當無改，風霜豈憚頻。虛心如待物，勁節自留春。",
      "鮮潤期棲鳳，嬋娟可並人。可憐初籜卷，粉澤更宜新。"
    ]
  },
  {
    "volume": 368,
    "sequence": 24,
    "title": "省試觀慶雲圖",
    "author": "李行敏",
    "content": [
      "縑素傳休祉，丹青狀慶雲。非煙凝漠漠，似蓋乍紛紛。",
      "尚駐從龍意，全舒捧日文。光因五色起，影向九霄分。",
      "裂素觀嘉瑞，披圖賀聖君。甯同窺汗漫，方此睹氛氳。"
    ]
  },
  {
    "volume": 368,
    "sequence": 25,
    "title": "賦得冬日可愛",
    "author": "陳諷",
    "content": [
      "寒日臨清晝，寥天一望時。未消埋徑雪，先暖讀書帷。",
      "屬思光難駐，舒情影若遺。晉臣曾比德，謝客昔言詩。",
      "散彩寧偏照，流陰信不追。餘輝如可就，回燭幸無私。"
    ]
  },
  {
    "volume": 368,
    "sequence": 26,
    "title": "郡齋三月下旬作",
    "author": "崔護",
    "content": [
      "春事日已歇，池塘曠幽尋。殘紅披獨墜，嫩綠間淺深。",
      "偃仰卷芳褥，顧步愛新陰。謀春未及竟，夏初遽見侵。"
    ]
  },
  {
    "volume": 368,
    "sequence": 27,
    "title": "五月水邊柳",
    "author": "崔護",
    "content": [
      "結根挺涯涘，垂影覆清淺。睡臉寒未開，懶腰晴更軟。",
      "搖空條已重，拂水帶方展。似醉煙景凝，如愁月露泫。",
      "絲長魚誤恐，枝弱禽驚踐。長別幾多情，含春任攀搴。"
    ]
  },
  {
    "volume": 368,
    "sequence": 28,
    "title": "三月五日陪裴大夫泛長沙東湖",
    "author": "崔護",
    "content": [
      "上巳餘風景，芳辰集遠坰。彩舟浮泛蕩，繡轂下娉婷。",
      "林樹回蔥蒨，笙歌入杳冥。湖光迷翡翠，草色醉蜻蜓。",
      "鳥弄桐花日，魚翻穀雨萍。從今留勝會，誰看畫蘭亭。"
    ]
  },
  {
    "volume": 368,
    "sequence": 29,
    "title": "山雞舞石鏡",
    "author": "崔護",
    "content": [
      "廬峰開石鏡，人說舞山雞。物象纖無隱，禽情只自迷。",
      "景當煙霧歇，心喜錦翎齊。宛轉烏呈彩，婆娑鳳欲棲。",
      "何言資羽族，在地得天倪。應笑翰音者，終朝飲敗醯。"
    ]
  },
  {
    "volume": 368,
    "sequence": 30,
    "title": "題都城南莊",
    "author": "崔護",
    "content": [
      "去年今日此門中，人面桃花相映紅。",
      "人面不知何處在，桃花依舊笑春風。"
    ]
  },
  {
    "volume": 368,
    "sequence": 31,
    "title": "晚雞",
    "author": "崔護",
    "content": [
      "黯黯嚴城罷鼓鼙，數聲相續出寒棲。",
      "不嫌驚破紗窗夢，卻恐為奴半夜啼。"
    ]
  }
]