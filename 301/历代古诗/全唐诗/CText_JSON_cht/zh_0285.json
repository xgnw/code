[
  {
    "volume": 285,
    "sequence": 1,
    "title": "關山月",
    "author": "李端",
    "content": [
      "露濕月蒼蒼，關頭榆葉黃。回輪照海遠，分彩上樓長。",
      "水凍頻移幕，兵疲數望鄉。只應城影外，萬里共胡霜。"
    ]
  },
  {
    "volume": 285,
    "sequence": 2,
    "title": "度關山",
    "author": "李端",
    "content": [
      "雁塞日初晴，狐關雪複平。危樓緣廣漠，古竇傍長城。",
      "拂劍金星出，彎弧玉羽鳴。誰知系虜者，賈誼是書生。"
    ]
  },
  {
    "volume": 285,
    "sequence": 3,
    "title": "巫山高",
    "author": "李端",
    "content": [
      "巫山十二峰，皆在碧虛中。回合雲藏月，霏微雨帶風。",
      "猿聲寒過澗，樹色暮連空。愁向高唐望，清秋見楚宮。"
    ]
  },
  {
    "volume": 285,
    "sequence": 4,
    "title": "雨雪曲",
    "author": "李端",
    "content": [
      "天山一丈雪，雜雨夜霏霏。濕馬胡歌亂，經烽漢火微。",
      "丁零蘇武別，疏勒範羌歸。若看關頭下，長榆葉定稀。"
    ]
  },
  {
    "volume": 285,
    "sequence": 5,
    "title": "春遊樂",
    "author": "李端",
    "content": [
      "柘彈連錢馬，銀鉤妥墮鬟。摘桑春陌上，踏草夕陽間。",
      "意合辭先露，心誠貌卻閑。明朝若相憶，雲雨出巫山。"
    ]
  },
  {
    "volume": 285,
    "sequence": 6,
    "title": "山下泉",
    "author": "李端",
    "content": [
      "碧水映丹霞，濺濺度淺沙。暗通山下草，流出洞中花。",
      "淨色和雲落，喧聲繞石斜。明朝更尋去，應到阮郎家。"
    ]
  },
  {
    "volume": 285,
    "sequence": 7,
    "title": "送客赴洪州",
    "author": "李端",
    "content": [
      "草色隨驄馬，悠悠共出秦。水傳雲夢曉，山接洞庭春。",
      "帆影連三峽，猿聲在四鄰。青門一分手，難見杜陵人。"
    ]
  },
  {
    "volume": 285,
    "sequence": 8,
    "title": "與鄭錫游春",
    "author": "李端",
    "content": [
      "東門垂柳長，回首獨心傷。日暖臨芳草，天晴憶故鄉。",
      "映花鶯上下，過水蝶飛揚。借問同行客，今朝淚幾行。"
    ]
  },
  {
    "volume": 285,
    "sequence": 9,
    "title": "送友人",
    "author": "李端",
    "content": [
      "聞說湘川路，年年古木多。猿啼巫峽夜，月照洞庭波。",
      "窮海人還去，孤城雁與過。青山不同賞，來往自蹉跎。"
    ]
  },
  {
    "volume": 285,
    "sequence": 10,
    "title": "題從叔沆林園",
    "author": "李端",
    "content": [
      "阮宅閑園暮，窗中見樹陰。樵歌依遠草，僧語過長林。",
      "鳥哢花間曲，人彈竹裏琴。自嫌身未老，已有住山心。"
    ]
  },
  {
    "volume": 285,
    "sequence": 11,
    "title": "送少微上人入蜀",
    "author": "李端",
    "content": [
      "削髮本求道，何方不是歸。松風開法席，江月濯禪衣。",
      "飛閣蟬鳴早，漫天客過稀。戴顒常執筆，不覺此身非。"
    ]
  },
  {
    "volume": 285,
    "sequence": 12,
    "title": "雨後遊輞川",
    "author": "李端",
    "content": [
      "驟雨歸山盡，頹陽入輞川。看虹登晚墅，踏石過青泉。",
      "紫葛藏仙井，黃花出野田。自知無路去，回步就人煙。"
    ]
  },
  {
    "volume": 285,
    "sequence": 13,
    "title": "同皇甫侍禦題惟一上人房",
    "author": "李端",
    "content": [
      "焚香居一室，盡日見空林。得道輕年暮，安禪愛夜深。",
      "東西皆是夢，存沒豈關心。唯羨諸童子，持經在竹陰。"
    ]
  },
  {
    "volume": 285,
    "sequence": 14,
    "title": "同苗員外宿薦福寺僧舍",
    "author": "李端",
    "content": [
      "潘安秋興動，涼夜宿僧房。倚杖雲離月，垂簾竹有霜。",
      "回風生遠徑，落葉颯長廊。一與交親會，空貽別後傷。"
    ]
  },
  {
    "volume": 285,
    "sequence": 15,
    "title": "送客往湘江",
    "author": "李端",
    "content": [
      "識君年已老，孤棹向瀟湘。素發臨高鏡，清晨入遠鄉。",
      "三山分夏口，五兩映涔陽。更逐巴東客，南行淚幾行。"
    ]
  },
  {
    "volume": 285,
    "sequence": 16,
    "title": "送友人游蜀",
    "author": "李端",
    "content": [
      "嘉陵天氣好，百里見雙流。帆影緣巴字，鐘聲出漢州。",
      "綠原春草晚，青木暮猿愁。本是風流地，遊人易白頭。"
    ]
  },
  {
    "volume": 285,
    "sequence": 17,
    "title": "送友人游江東",
    "author": "李端",
    "content": [
      "江上花開盡，南行見杪春。鳥聲悲古木，雲影入通津。",
      "返景斜連草，回潮暗動蘋。謝公今在郡，應喜得詩人。"
    ]
  },
  {
    "volume": 285,
    "sequence": 18,
    "title": "送樂平苗明府得家字",
    "author": "李端",
    "content": [
      "本自求彭澤，誰雲道裏賒。山從石壁斷，江向弋陽斜。",
      "暮色隨楓樹，陰雲暗荻花。諸侯舊調鼎，應重宰臣家。"
    ]
  },
  {
    "volume": 285,
    "sequence": 19,
    "title": "過宋州",
    "author": "李端",
    "content": [
      "睢陽陷虜日，外絕救兵來。世亂忠臣死，時清明主哀。",
      "荒郊春草遍，故壘野花開。欲為將軍哭，東流水不回。"
    ]
  },
  {
    "volume": 285,
    "sequence": 20,
    "title": "茂陵山行陪韋金部",
    "author": "李端",
    "content": [
      "宿雨朝來歇，空山秋氣清。盤雲雙鶴下，隔水一蟬鳴。",
      "古道黃花落，平蕪赤燒生。茂陵雖有病，猶得伴君行。"
    ]
  },
  {
    "volume": 285,
    "sequence": 21,
    "title": "江上逢司空曙",
    "author": "李端",
    "content": [
      "共爾髫年故，相逢萬里餘。新春兩行淚，故國一封書。",
      "夏口帆初落，涔陽雁正疏。唯當執杯酒，暫食漢江魚。"
    ]
  },
  {
    "volume": 285,
    "sequence": 22,
    "title": "逢王泌自東京至",
    "author": "李端",
    "content": [
      "逢君自鄉至，雪涕問田園。幾處生喬木，誰家在舊村。",
      "山峰橫二室，水色映千門。愁見遊從處，如今花正繁。"
    ]
  },
  {
    "volume": 285,
    "sequence": 23,
    "title": "山中期吉中孚",
    "author": "李端",
    "content": [
      "行人路不同，花落到山中。水暗蒹葭霧，月明楊柳風。",
      "年華驚已擲，志業颯然空。何必龍鍾後，方期事遠公。"
    ]
  },
  {
    "volume": 285,
    "sequence": 24,
    "title": "酬前大理寺評事張芬",
    "author": "李端",
    "content": [
      "君家舊林壑，寄在亂峰西。近日春雲滿，相思路亦迷。",
      "聞鐘投野寺，待月過前溪。悵望成幽夢，依依識故蹊。"
    ]
  },
  {
    "volume": 285,
    "sequence": 25,
    "title": "賦得山泉送房造",
    "author": "李端",
    "content": [
      "泉水山邊去，高人月下看。潤松秋色淨，落澗夜聲寒。",
      "委曲穿深竹，潺湲過遠灘。聖朝無隱者，早晚罷漁竿。"
    ]
  },
  {
    "volume": 285,
    "sequence": 26,
    "title": "宿興善寺後堂池",
    "author": "李端",
    "content": [
      "草堂高樹下，月向後池生。野客如僧靜，新荷共水準。",
      "錦鱗沉不食，繡羽亂相鳴。即事思江海，誰能萬里行。"
    ]
  },
  {
    "volume": 285,
    "sequence": 27,
    "title": "憶皎然上人",
    "author": "李端",
    "content": [
      "未得從師去，人間萬事勞。雲門不可見，山木已應高。",
      "向日開柴戶，驚秋問敝袍。何由宿峰頂，窗裏望波濤。"
    ]
  },
  {
    "volume": 285,
    "sequence": 28,
    "title": "贈衡岳隱禪師",
    "author": "李端",
    "content": [
      "舊住衡州寺，隨緣偶北來。夜禪山雪下，朝汲竹門開。",
      "半偈傳初盡，群生意未回。唯當與樵者，杖錫入天臺。"
    ]
  },
  {
    "volume": 285,
    "sequence": 29,
    "title": "雲陽觀寄袁稠",
    "author": "李端",
    "content": [
      "花洞晚陰陰，仙壇隔杏林。漱泉春谷冷，搗藥夜窗深。",
      "石上開仙酌，松間對玉琴。戴家溪北住，雪後去相尋。"
    ]
  },
  {
    "volume": 285,
    "sequence": 30,
    "title": "晚游東田寄司空曙",
    "author": "李端",
    "content": [
      "暮來思遠客，獨立在東田。片雨無妨景，殘虹不映天。",
      "別愁逢夏果，歸興入秋蟬。莫作隳官意，陶潛未必賢。"
    ]
  },
  {
    "volume": 285,
    "sequence": 31,
    "title": "題崔端公園林",
    "author": "李端",
    "content": [
      "上士愛清輝，開門向翠微。抱琴看鶴去，枕石待雲歸。",
      "野坐苔生席，高眠竹掛衣。舊山東望遠，惆悵暮花飛。"
    ]
  },
  {
    "volume": 285,
    "sequence": 32,
    "title": "早春雪夜寄盧綸兼呈秘書元丞",
    "author": "李端",
    "content": [
      "聞君隨謝脁，春夜宿前川。看竹雲垂地，尋僧月滿田。",
      "熊寒方入樹，魚樂稍離船。獨夜羈愁客，惟知惜故年。"
    ]
  },
  {
    "volume": 285,
    "sequence": 33,
    "title": "早春夜集耿拾遺宅",
    "author": "李端",
    "content": [
      "如何逋客會，忽在侍臣家。新草猶停雪，寒梅未放花。",
      "銜杯雞欲唱，逗月雁應斜。年齒俱憔悴，誰堪故國賒。"
    ]
  },
  {
    "volume": 285,
    "sequence": 34,
    "title": "元丞宅送胡浚及第東歸覲省",
    "author": "李端",
    "content": [
      "登龍兼折桂，歸去當高車。舊楚楓猶在，前隋柳已疏。",
      "月中逢海客，浪裏得鄉書。見說江邊住，知君不厭魚。"
    ]
  },
  {
    "volume": 285,
    "sequence": 35,
    "title": "送魏廣下第歸揚州甯親",
    "author": "李端",
    "content": [
      "遊宦今空返，浮淮一雁秋。白雲陰澤國，青草繞揚州。",
      "調膳過花下，張筵到水頭。昆山仍有玉，歲晏莫淹留。"
    ]
  },
  {
    "volume": 285,
    "sequence": 36,
    "title": "歸山與酒徒別",
    "author": "李端",
    "content": [
      "野客本無事，此來非有求。煩君征樂餞，未免憶山愁。",
      "紅燭侵明月，青娥促白頭。童心久已盡，豈為豔歌留。"
    ]
  },
  {
    "volume": 285,
    "sequence": 37,
    "title": "冬夜寄韓弇",
    "author": "李端",
    "content": [
      "獨坐知霜下，開門見木衰。壯應隨日去，老豈與人期。",
      "廢井蟲鳴早，陰階菊發遲。興來空憶戴，不似剡溪時。"
    ]
  },
  {
    "volume": 285,
    "sequence": 38,
    "title": "聞吉道士還俗因而有贈",
    "author": "李端",
    "content": [
      "聞有華陽客，儒裳謁紫微。舊山連藥賣，孤鶴帶雲歸。",
      "柳市名猶在，桃源夢已稀。還鄉見鷗鳥，應愧背船飛。"
    ]
  },
  {
    "volume": 285,
    "sequence": 39,
    "title": "韋員外東齋看花",
    "author": "李端",
    "content": [
      "入花凡幾步，此樹獨相留。發豔紅枝合，垂煙綠水幽。",
      "並開偏覺好，未落已成愁。一到芳菲下，空招兩鬢秋。"
    ]
  },
  {
    "volume": 285,
    "sequence": 40,
    "title": "邊頭作",
    "author": "李端",
    "content": [
      "邠郊泉脈動，落日上城樓。羊馬水草足，羌胡帳幕稠。",
      "射雕過海岸，傳箭怯邊州。何事歸朝將，今年又拜侯。"
    ]
  },
  {
    "volume": 285,
    "sequence": 41,
    "title": "宿深上人院聽遠泉",
    "author": "李端",
    "content": [
      "泉聲宜遠聽，入夜對支公。斷續來方盡，潺湲咽又通。",
      "何年出石下，幾裏在山中。君問窮源處，禪心與此同。"
    ]
  },
  {
    "volume": 285,
    "sequence": 42,
    "title": "茂陵村行贈何兆",
    "author": "李端",
    "content": [
      "春天黃鳥囀，野徑白雲間。解帶依芳草，支頤想故山。",
      "人行九州路，樹老五陵間。誰道臨邛遠，相如自憶還。"
    ]
  },
  {
    "volume": 285,
    "sequence": 43,
    "title": "送友人還洛",
    "author": "李端",
    "content": [
      "去國渡關河，蟬鳴古樹多。平原正超忽，行子複蹉跎。",
      "去事不可想，舊遊難再過。何當嵩嶽下，相見在煙蘿。"
    ]
  },
  {
    "volume": 285,
    "sequence": 44,
    "title": "送戴征士還山",
    "author": "李端",
    "content": [
      "柔桑錦臆雉，相送到煙霞。獨隱空山裏，閑門幾樹花。",
      "草生楊柳岸，鳥囀竹林家。不是謀生拙，無為末路賒。"
    ]
  },
  {
    "volume": 285,
    "sequence": 45,
    "title": "秋日旅舍別司空文明",
    "author": "李端",
    "content": [
      "涼風颯窮巷，秋思滿高雲。吏隱俱不就，此心仍別君。",
      "素懷宗淡泊，羈旅念功勳。轉憶西林寺，江聲月下聞。"
    ]
  },
  {
    "volume": 285,
    "sequence": 46,
    "title": "旅舍對雪贈考功王員外",
    "author": "李端",
    "content": [
      "楊花驚滿路，面市忽狂風。驟下搖蘭葉，輕飛集竹叢。",
      "欲將瓊樹比，不共玉人同。獨望徽之棹，青山在雪中。"
    ]
  },
  {
    "volume": 285,
    "sequence": 47,
    "title": "送丁少府往唐上",
    "author": "李端",
    "content": [
      "因君灞陵別，故國一回看。共食田文飯，先之梅福官。",
      "江風轉日暮，山月滿潮寒。不得同舟望，淹留歲月闌。"
    ]
  },
  {
    "volume": 285,
    "sequence": 48,
    "title": "贈李龜年",
    "author": "李端",
    "content": [
      "青春事漢主，白首入秦城。遍識才人字，多知舊曲名。",
      "風流隨故事，語笑合新聲。獨有垂楊樹，偏傷日暮情。"
    ]
  },
  {
    "volume": 285,
    "sequence": 49,
    "title": "送郭補闕歸江陽",
    "author": "李端",
    "content": [
      "東門春尚淺，楊柳未成陰。雁影愁斜日，鶯聲怨故林。",
      "隋宮江上遠，梁苑雪中深。獨有懷歸客，難為欲別心。"
    ]
  },
  {
    "volume": 285,
    "sequence": 50,
    "title": "早春會王逵主人得蓬字",
    "author": "李端",
    "content": [
      "今年華鬢色，半在故人中。欲寫無窮恨，先期一醉同。",
      "綠叢猶覆雪，紅萼已凋風。莫負歸山契，君看陌上蓬。"
    ]
  },
  {
    "volume": 285,
    "sequence": 51,
    "title": "宿山寺思歸",
    "author": "李端",
    "content": [
      "僧房秋雨歇，愁臥夜更深。欹枕聞鴻雁，回燈見竹林。",
      "歸螢入草盡，落月映窗沉。拭淚無人覺，長謠向壁陰。"
    ]
  },
  {
    "volume": 285,
    "sequence": 52,
    "title": "送客赴江陵寄郢州郎士元",
    "author": "李端",
    "content": [
      "露下晚蟬愁，詩人舊怨秋。沅湘莫留滯，宛洛好遨遊。",
      "飲馬逢黃菊，離家值白頭。竟陵明月夜，為上庾公樓。"
    ]
  },
  {
    "volume": 285,
    "sequence": 53,
    "title": "送客賦得巴江夜猿",
    "author": "李端",
    "content": [
      "巴水天邊路，啼猿傷客情。遲遲雲外盡，杳杳樹中生。",
      "殘月暗將落，空霜寒欲明。楚人皆掩淚，聞到第三聲。"
    ]
  },
  {
    "volume": 285,
    "sequence": 54,
    "title": "秋日憶暕上人",
    "author": "李端",
    "content": [
      "一從持缽別，更未到人間。好靜居貧寺，遺名棄近山。",
      "雨前縫百衲，葉下閉重關。若便潯陽去，須將舊客還。"
    ]
  },
  {
    "volume": 285,
    "sequence": 55,
    "title": "寄上舍人叔",
    "author": "李端",
    "content": [
      "車馬朝初下，看山憶獨尋。會知逢水盡，且愛入雲深。",
      "殘雨開斜日，新蟬發迥林。阮咸雖別巷，遙識此時心。"
    ]
  },
  {
    "volume": 285,
    "sequence": 56,
    "title": "送古之奇赴安西幕",
    "author": "李端",
    "content": [
      "疇昔十年兄，相逢五校營。今宵舉杯酒，隴月見軍城。",
      "堠火經陰絕，邊人接曉行。殷勤送書記，強虜幾時平。"
    ]
  },
  {
    "volume": 285,
    "sequence": 57,
    "title": "送張芬歸江東兼寄柳中庸",
    "author": "李端",
    "content": [
      "久是天涯客，偏傷落木時。如何故國見，更欲異鄉期。",
      "鳥暮東西急，波寒上下遲。空將滿眼淚，千里怨相思。"
    ]
  },
  {
    "volume": 285,
    "sequence": 58,
    "title": "送丘丹歸江東",
    "author": "李端",
    "content": [
      "故山霜落久，才子憶荊扉。旅舍尋人別，秋風逐雁歸。",
      "夢愁楓葉盡，醉惜菊花稀。肯學求名者，經年未拂衣。"
    ]
  },
  {
    "volume": 285,
    "sequence": 59,
    "title": "臥病寄苗員外",
    "author": "李端",
    "content": [
      "故人初未貴，相見得淹留。一自朝天去，因成計日遊。",
      "月明應獨醉，葉下肯同愁。因恨劉楨病，空園臥見秋。"
    ]
  },
  {
    "volume": 285,
    "sequence": 60,
    "title": "送楊皋擢第歸江東",
    "author": "李端",
    "content": [
      "隋堤望楚國，江上一歸人。綠氣千檣暮，青風萬里春。",
      "試才初得桂，泊渚肯傷蘋。拜手終悽愴，恭承中外親。"
    ]
  },
  {
    "volume": 285,
    "sequence": 61,
    "title": "題鄭少府林園",
    "author": "李端",
    "content": [
      "謝家今日晚，詞客願抽毫。櫪馬方回影，池鵝正理毛。",
      "竹筒傳水遠，麈尾坐僧高。獨有宗雷賤，過君著敝袍。"
    ]
  },
  {
    "volume": 285,
    "sequence": 62,
    "title": "送吉中孚拜官歸業",
    "author": "李端",
    "content": [
      "南入華陽洞，無人古樹寒。吟詩開舊帙，帶綬上荒壇。",
      "因病求歸易，沾恩更隱難。孟宗應獻鮓，家近守漁官。"
    ]
  },
  {
    "volume": 285,
    "sequence": 63,
    "title": "送楊少府赴陽翟",
    "author": "李端",
    "content": [
      "冠帶仁兄後，光輝壽母前。陸雲還入洛，潘嶽更張筵。",
      "井邑嵩山對，園林潁水連。東人欲相送，旅舍已潸然。"
    ]
  },
  {
    "volume": 285,
    "sequence": 64,
    "title": "慈恩寺暕上人房招耿拾遺",
    "author": "李端",
    "content": [
      "悠然對惠遠，共結故山期。汲井樹陰下，閉門亭午時。",
      "地閑花落厚，石淺水流遲。願與神仙客，同來事本師。"
    ]
  },
  {
    "volume": 285,
    "sequence": 65,
    "title": "宿山寺雪夜寄吉中孚",
    "author": "李端",
    "content": [
      "獨愛僧房竹，春來長到池。雲遮皆晃朗，雪壓半低垂。",
      "不見侵山葉，空聞拂地枝。鄙夫今夜興，唯有子猷知。"
    ]
  },
  {
    "volume": 285,
    "sequence": 66,
    "title": "贈趙神童",
    "author": "李端",
    "content": [
      "聖朝殊漢令，才子少登科。每見先鳴早，常驚後進多。",
      "獨居方寂寞，相對覺蹉跎。不是通家舊，頻勞文舉過。"
    ]
  },
  {
    "volume": 285,
    "sequence": 67,
    "title": "宿雲際寺贈深上人",
    "author": "李端",
    "content": [
      "暫別青藍寺，今來發欲斑。獨眠孤燭下，風雨在前山。",
      "壞宅終須去，空門不易還。支公有方便，一願啟玄關。"
    ]
  },
  {
    "volume": 285,
    "sequence": 68,
    "title": "送從兄赴洪州別駕兄善琴",
    "author": "李端",
    "content": [
      "援琴兼愛竹，遙夜在湘沅。鶴舞月將下，烏啼霜正繁。",
      "亂流喧橘岸，飛雪暗荊門。佐郡無辭屈，其如相府恩。"
    ]
  },
  {
    "volume": 285,
    "sequence": 69,
    "title": "山中期張芬不至",
    "author": "李端",
    "content": [
      "石堤春草碧，雙燕向西飛。悵望雲天暮，佳人何處歸。",
      "藥欄蟲網遍，苔井水痕稀。誰道嵇康懶，山中自掩扉。"
    ]
  },
  {
    "volume": 285,
    "sequence": 70,
    "title": "寄暢當",
    "author": "李端",
    "content": [
      "麥秀草芊芊，幽人好晝眠。雲霞生嶺上，猿鳥下床前。",
      "顏子方敦行，支郎久住禪。中林輕暫別，約略已經年。"
    ]
  },
  {
    "volume": 285,
    "sequence": 71,
    "title": "送義興元少府",
    "author": "李端",
    "content": [
      "逢君惠連第，初命便光輝。已得群公祖，終妨太傅譏。",
      "路長人反顧，草斷燕回飛。本是江南客，還同衣錦歸。"
    ]
  },
  {
    "volume": 285,
    "sequence": 72,
    "title": "臥病別鄭錫",
    "author": "李端",
    "content": [
      "病來喜無事，多臥竹林間。此日一相見，明朝還掩關。",
      "幽人愛芳草，志士惜頹顏。歲晏不我棄，期君在故山。"
    ]
  },
  {
    "volume": 285,
    "sequence": 73,
    "title": "書志贈暢當",
    "author": "李端",
    "content": [
      "少喜神仙術，未去已蹉跎。壯志一為累，浮生事漸多。",
      "衰顏不相識，歲暮定相過。請問宗居士，君其奈老何。"
    ]
  },
  {
    "volume": 285,
    "sequence": 74,
    "title": "送諸暨裴少府",
    "author": "李端",
    "content": [
      "山公訪嵇紹，趙武見韓侯。事去恩猶在，名成淚卻流。",
      "一官同北去，千里赴南州。才子清風後，無貽相府憂。"
    ]
  },
  {
    "volume": 285,
    "sequence": 75,
    "title": "送鄭宥入蜀迎覲",
    "author": "李端",
    "content": [
      "寧親西陟險，君去異王陽。在世誰非客，還家即是鄉。",
      "劍門千轉盡，巴水一支長。請語愁猿道，無煩促淚行。"
    ]
  },
  {
    "volume": 285,
    "sequence": 76,
    "title": "送耿拾遺湋使江南括圖書",
    "author": "李端",
    "content": [
      "驅傳草連天，回風滿樹蟬。將過夫子宅，前問孝廉船。",
      "漢使收三篋，周詩采百篇。別來將有淚，不是怨流年。"
    ]
  },
  {
    "volume": 285,
    "sequence": 77,
    "title": "送王少府游河南",
    "author": "李端",
    "content": [
      "馬卿方失意，東去謁諸侯。過宋人應少，游梁客獨愁。",
      "鳥翻千室暮，蟬急兩河秋。僕本無媒者，因君淚亦流。"
    ]
  },
  {
    "volume": 285,
    "sequence": 78,
    "title": "送別駕赴晉陵即舍人叔之兄",
    "author": "李端",
    "content": [
      "諸宗稱叔父，從子亦光輝。謝脁中書直，王祥別乘歸。",
      "江帆沖雨上，海樹隔潮微。南阮貧無酒，唯將淚濕衣。"
    ]
  },
  {
    "volume": 285,
    "sequence": 79,
    "title": "臥病寄閻寀",
    "author": "李端",
    "content": [
      "病中貪好景，強步出幽居。紫葛垂山徑，黃花繞野渠。",
      "荒林飛老鶴，敗堰過遊魚。縱憶同年友，無人可寄書。"
    ]
  },
  {
    "volume": 285,
    "sequence": 80,
    "title": "晚夏聞蟬寄廣文",
    "author": "李端",
    "content": [
      "昨日鶯囀聲，今朝蟬忽鳴。朱顏向華髮，定是幾年程。",
      "故國白雲遠，閒居青草生。因垂數行淚，書報十年兄。"
    ]
  },
  {
    "volume": 285,
    "sequence": 81,
    "title": "歸山居寄錢起",
    "author": "李端",
    "content": [
      "悵望青山下，回頭淚滿巾。故鄉多古樹，落日少行人。",
      "髮鬢將回色，簪纓未到身。誰知武陵路，亦有漢家臣。"
    ]
  },
  {
    "volume": 285,
    "sequence": 82,
    "title": "曉發瓜州",
    "author": "李端",
    "content": [
      "曉發悲行客，停橈獨未前。寒江半有月，野戍漸無煙。",
      "棹唱臨高岸，鴻嘶發遠田。誰知避徒禦，對酒一潸然。"
    ]
  },
  {
    "volume": 285,
    "sequence": 83,
    "title": "江上喜逢司空文明",
    "author": "李端",
    "content": [
      "秦人江上見，握手淚沾巾。落日見秋草，暮年逢故人。",
      "非夫長作客，多病淺謀身。台閣舊親友，誰曾見苦辛。"
    ]
  },
  {
    "volume": 285,
    "sequence": 84,
    "title": "同苗發慈恩寺避暑",
    "author": "李端",
    "content": [
      "追涼尋寶刹，畏日望璿題。臥草同鴛侶，臨池似虎溪。",
      "樹閑人跡外，山晚鳥行西。若問無心法，蓮花隔淤泥。"
    ]
  },
  {
    "volume": 285,
    "sequence": 85,
    "title": "送潘述宏詞下第歸江外",
    "author": "李端",
    "content": [
      "唱高人不和，此去淚難收。上國經年住，長江滿目流。",
      "弈棋知勝偶，射策請焚舟。應是田□□，玄成許爾遊。"
    ]
  },
  {
    "volume": 285,
    "sequence": 86,
    "title": "送張少府赴夏縣",
    "author": "李端",
    "content": [
      "雖為州縣職，還欲抱琴過。樹古聞風早，山枯見雪多。",
      "雞聲連絳市，馬色傍黃河。太守新臨郡，還逢五袴歌。"
    ]
  },
  {
    "volume": 285,
    "sequence": 87,
    "title": "酬秘書元丞郊園臥疾見寄",
    "author": "李端",
    "content": [
      "聞說漳濱臥，題詩怨歲華。求醫主高手，報疾到貧家。",
      "撒枕銷行蟻，移杯失畫蛇。明朝九衢上，應見玉人車。"
    ]
  },
  {
    "volume": 285,
    "sequence": 88,
    "title": "送成都韋丞還蜀",
    "author": "李端",
    "content": [
      "蜀門雲樹合，高棧有猿愁。驅傳加新命，之官向舊遊。",
      "晨裝逢酒雨，夜夢見刀州。遠別長相憶，當年莫滯留。"
    ]
  },
  {
    "volume": 285,
    "sequence": 89,
    "title": "晚秋旅舍寄苗員外",
    "author": "李端",
    "content": [
      "爭途苦不前，貧病遂連牽。向暮同行客，當秋獨長年。",
      "晚花唯有菊，寒葉已無蟬。吏部逢今日，還應甕下眠。"
    ]
  },
  {
    "volume": 285,
    "sequence": 90,
    "title": "送惟良上人歸潤州",
    "author": "李端",
    "content": [
      "擬詩偏不類，又送上人歸。寄世同高鶴，尋仙稱壞衣。",
      "雨行江草短，露坐海帆稀。正被空門縛，臨岐乞解圍。"
    ]
  },
  {
    "volume": 285,
    "sequence": 91,
    "title": "送何兆下第還蜀",
    "author": "李端",
    "content": [
      "重江不可涉，孤客莫晨裝。高木莎城小，殘星棧道長。",
      "嫋猿楓子落，過雨荔枝香。勸爾成都住，文翁有草堂。"
    ]
  },
  {
    "volume": 285,
    "sequence": 92,
    "title": "送友人宰湘陰",
    "author": "李端",
    "content": [
      "從宦舟行遠，浮湘又入閩。蒹葭無朔雁，檉栝有蠻神。",
      "傳吏閑調象，山精暗訟人。唯須千樹橘，暫救李衡貧。"
    ]
  },
  {
    "volume": 285,
    "sequence": 93,
    "title": "送元晟歸江東舊居",
    "author": "李端",
    "content": [
      "澤國舟車接，關門雨雪乖。春天行故楚，夜月下清淮。",
      "講易居山寺，論詩到郡齋。蔣家人暫別，三路草連階。"
    ]
  },
  {
    "volume": 285,
    "sequence": 94,
    "title": "送黎少府赴陽翟",
    "author": "李端",
    "content": [
      "詩禮稱才子，神仙是丈人。玉山那惜醉，金穀已無春。",
      "白馬如風疾，青袍奪草新。不嫌鳴吠客，願用百年身。"
    ]
  },
  {
    "volume": 285,
    "sequence": 95,
    "title": "送夏侯審游蜀",
    "author": "李端",
    "content": [
      "西望煙綿樹，愁君上蜀時。同林息商客，隔棧見罛師。",
      "石滑羊腸險，山空杜宇悲。琴心正幽怨，莫奏鳳凰詩。"
    ]
  },
  {
    "volume": 285,
    "sequence": 96,
    "title": "單推官廳前雙桐詠",
    "author": "李端",
    "content": [
      "封植因高興，孤貞契素期。由來得地早，何事結花遲。",
      "葉重凝煙後，條寒過雨時。還同李家樹，爭賦角弓詩。"
    ]
  },
  {
    "volume": 285,
    "sequence": 97,
    "title": "送宋校書赴宣州幕",
    "author": "李端",
    "content": [
      "浮舟壓芳草，容裔逐江春。遠避看書吏，行當入幕賓。",
      "夜潮沖老樹，曉雨破輕蘋。鴛鷺多傷別，欒家德在人。"
    ]
  },
  {
    "volume": 285,
    "sequence": 98,
    "title": "送趙給事侄尉丹陽",
    "author": "李端",
    "content": [
      "太傅憐群從，門人亦賤回。入官先愛子，賜酒許同杯。",
      "淮海春多雨，蒹葭夜有雷。遙知拜慶後，梅尉稱仙才。"
    ]
  },
  {
    "volume": 285,
    "sequence": 99,
    "title": "宿瓜洲寄柳中庸",
    "author": "李端",
    "content": [
      "懷人同不寐，清夜起論文。月魄正出海，雁行斜上雲。",
      "寒潮來灩灩，秋葉下紛紛。便送江東去，徘徊只待君。"
    ]
  },
  {
    "volume": 285,
    "sequence": 100,
    "title": "夜宴虢縣張明府宅逢宇文評事",
    "author": "李端",
    "content": [
      "虢田留古宅，入夜足秋風。月影來窗裏，燈光落水中。",
      "征詩逢謝客，飲酒得陶公。更愛疏籬下，繁霜濕菊叢。"
    ]
  },
  {
    "volume": 285,
    "sequence": 101,
    "title": "冬夜集張尹後閣",
    "author": "李端",
    "content": [
      "乘龜兼戴豸，白麵映朱衣。安石還須起，泉明不得歸。",
      "應門常吏在，登席舊寮稀。遠客長先醉，那知亞相威。"
    ]
  },
  {
    "volume": 285,
    "sequence": 102,
    "title": "將之澤潞留別王郎中",
    "author": "李端",
    "content": [
      "弱年知己少，前路主人稀。貧病期相惜，艱難又憶歸。",
      "事成應未蔔，身賤又無機。幸到龍門下，須因羽翼飛。"
    ]
  },
  {
    "volume": 285,
    "sequence": 103,
    "title": "晚次巴陵",
    "author": "李端",
    "content": [
      "雪後柳條新，巴陵城下人。烹魚邀水客，載酒奠山神。",
      "雲去低斑竹，波回動白蘋。不堪逢楚老，日暮正江春。"
    ]
  },
  {
    "volume": 285,
    "sequence": 104,
    "title": "送荀道士歸廬山",
    "author": "李端",
    "content": [
      "先生歸有處，欲別笑無言。綠水到山口，青林連洞門。",
      "月明尋石路，雲霽望花源。早晚還乘鶴，悲歌向故園。"
    ]
  },
  {
    "volume": 285,
    "sequence": 105,
    "title": "送張淑歸覲叔父",
    "author": "李端",
    "content": [
      "日慘長亭暮，天高大澤閑。風中聞草木，雪裏見江山。",
      "馬向塞雲去，人隨古道還。阮家今夜樂，應在竹林間。"
    ]
  },
  {
    "volume": 285,
    "sequence": 106,
    "title": "送郭參軍赴絳州",
    "author": "李端",
    "content": [
      "登車君莫望，故絳柳條春。蒲澤逢胡雁，桃源見晉人。",
      "佐軍髯尚短，擲地思還新。小謝常攜手，因之醉路塵。"
    ]
  },
  {
    "volume": 285,
    "sequence": 107,
    "title": "送袁稠游江南",
    "author": "李端",
    "content": [
      "江南衰草遍，十裏見長亭。客去逢搖落，鴻飛入杳冥。",
      "空城寒雨細，深院曉燈青。欲去行人起，徘徊恨酒醒。"
    ]
  },
  {
    "volume": 285,
    "sequence": 108,
    "title": "送夏中丞赴甯國任",
    "author": "李端",
    "content": [
      "楚縣入青楓，長江一派通。板橋尋謝客，古邑事陶公。",
      "片雨收山外，連雲上漢東。陸機猶滯洛，念子望南鴻。"
    ]
  },
  {
    "volume": 285,
    "sequence": 109,
    "title": "送衛雄下第歸同州",
    "author": "李端",
    "content": [
      "不才先上第，詞客卻空還。邊地行人少，平蕪盡日閑。",
      "一蟬陂樹裏，眾火隴雲間。羨汝歸茅屋，書窗見遠山。"
    ]
  },
  {
    "volume": 285,
    "sequence": 110,
    "title": "送單少府赴扶風",
    "author": "李端",
    "content": [
      "少年趨盛府，顏色比花枝。范匄非童子，楊修豈小兒。",
      "叨陪丈人行，常恐阿戎欺。此去雲霄近，看君逸足馳。"
    ]
  },
  {
    "volume": 285,
    "sequence": 111,
    "title": "題山中別業",
    "author": "李端",
    "content": [
      "舊宅在山中，閑門與寺通。往來黃葉路，交結白頭翁。",
      "晚筍難成竹，秋花不滿叢。生涯只粗糲，吾豈諱言窮。"
    ]
  },
  {
    "volume": 285,
    "sequence": 112,
    "title": "送司空文明歸江上舊居",
    "author": "李端",
    "content": [
      "野菊有黃花，送君千里還。鴻來燕又去，離別惜容顏。",
      "流水通歸夢，行雲失故關。江風正搖落，宋玉莫登山。"
    ]
  },
  {
    "volume": 285,
    "sequence": 113,
    "title": "送新城戴叔倫明府",
    "author": "李端",
    "content": [
      "遙想隋堤路，春天楚國情。白雲當海斷，青草隔淮生。",
      "雁起斜還直，潮回遠複平。萊蕪不可到，一醉送君行。"
    ]
  },
  {
    "volume": 285,
    "sequence": 114,
    "title": "送雍丘任少府",
    "author": "李端",
    "content": [
      "叢車餞才子，路走許東偏。遠水同春色，繁花勝雪天。",
      "鳥行侵楚邑，樹影向殷田。莫學生鄉思，梅真正少年。"
    ]
  },
  {
    "volume": 285,
    "sequence": 115,
    "title": "送雍郢州",
    "author": "李端",
    "content": [
      "厭郎思出守，遂領漢東軍。望月逢殷浩，緣江送範雲。",
      "城閑煙草遍，浦迥雪林分。誰伴樓中宿，吟詩估客聞。"
    ]
  },
  {
    "volume": 285,
    "sequence": 116,
    "title": "寄王密卿",
    "author": "李端",
    "content": [
      "酒樂今年少，僧期近日頻。買山多為竹，卜宅不緣貧。",
      "志業歸初地，文章寄此身。嵇康雖有病，猶得見情人。"
    ]
  },
  {
    "volume": 285,
    "sequence": 117,
    "title": "與蕭遠上人游少華山寄皇甫侍禦",
    "author": "李端",
    "content": [
      "尋危兼采藥，渡水又登山。獨與高僧去，逍遙落日間。",
      "漸看閭裏遠，自覺性情閑。回首知音在，因令悵望還。"
    ]
  },
  {
    "volume": 285,
    "sequence": 118,
    "title": "代村中老人答",
    "author": "李端",
    "content": [
      "京洛風塵後，村鄉煙火稀。少年曾失所，衰暮欲何依。",
      "夜靜臨江哭，天寒踏雪歸。時清應不見，言罷淚盈衣。"
    ]
  },
  {
    "volume": 285,
    "sequence": 119,
    "title": "贈故將軍",
    "author": "李端",
    "content": [
      "平生在邊日，鞍馬若星流。獨出間千里，相知滿九州。",
      "恃功淩主將，作氣見王侯。誰道廉頗老，猶能報遠讎。"
    ]
  },
  {
    "volume": 285,
    "sequence": 120,
    "title": "送陸郎中歸田司空幕",
    "author": "李端",
    "content": [
      "漢家分列宿，東土佐諸侯。結束還軍府，光輝過禦溝。",
      "農桑連紫陌，分野入青州。覆被恩難報，西看成白頭。"
    ]
  },
  {
    "volume": 285,
    "sequence": 121,
    "title": "酬晉侍禦見寄",
    "author": "李端",
    "content": [
      "野客蒙詩贈，殊恩欲報難。本求文舉識，不在子真官。",
      "細雨雙林暮，重陽九日寒。貧齋一叢菊，願與上賓看。"
    ]
  },
  {
    "volume": 285,
    "sequence": 122,
    "title": "送銅澤王歸城",
    "author": "李端",
    "content": [
      "昔聞公族出，其從亦高車。為善唯求樂，分貧必及疏。",
      "身承漢枝葉，手習魯詩書。尚說無功德，三年在石渠。"
    ]
  },
  {
    "volume": 285,
    "sequence": 123,
    "title": "江上別柳中庸",
    "author": "李端",
    "content": [
      "秦人江上見，握手便沾衣。近日相知少，往年親故稀。",
      "遠遊何處去，舊業幾時歸。更向巴陵宿，堪聞雁北飛。"
    ]
  },
  {
    "volume": 285,
    "sequence": 124,
    "title": "喜皇甫郎中拜諭德兼集賢學士",
    "author": "李端",
    "content": [
      "為郎三載後，寵命一朝新。望苑遷詞客，儒林拜丈人。",
      "鶯飛綺閣曙，柳拂畫堂春。幾日調金鼎，諸君欲望塵。"
    ]
  },
  {
    "volume": 285,
    "sequence": 125,
    "title": "送黎兵曹往陝府結婚",
    "author": "李端",
    "content": [
      "東方發車騎，君是上頭人。奠雁逢良日，行媒及仲春。",
      "時稱渡河婦，宜配坦床賓。安得同門吏，揚鞭入後塵。"
    ]
  },
  {
    "volume": 285,
    "sequence": 126,
    "title": "送竇兵曹",
    "author": "李端",
    "content": [
      "梨花開上苑，游女著羅衣。聞道情人怨，應須走馬歸。",
      "禦橋遲日暖，官渡早鶯稀。莫遣佳期過，看看蝴蝶飛。"
    ]
  },
  {
    "volume": 285,
    "sequence": 127,
    "title": "留別故人",
    "author": "李端",
    "content": [
      "此別不可道，此心當語誰。春風灞水上，飲馬桃花時。",
      "誤作好文士，只應游宦遲。留書下朝客，我有故山期。"
    ]
  },
  {
    "volume": 285,
    "sequence": 128,
    "title": "奉送宋中丞使河源",
    "author": "李端",
    "content": [
      "東周遣戍役，才子欲離群。部領河源去，悠悠隴水分。",
      "笳聲悲塞草，馬首渡關雲。辛苦逢炎熱，何時及漢軍。"
    ]
  },
  {
    "volume": 285,
    "sequence": 129,
    "title": "都亭驛送郭判官之幽州幕府",
    "author": "李端",
    "content": [
      "幕府參戎事，承明伏奏歸。都亭使者出，杯酒故人違。",
      "細雨沾官騎，輕風拂客衣。還從大夫後，吾党亦光輝。"
    ]
  },
  {
    "volume": 285,
    "sequence": 130,
    "title": "送王羽林往秦州",
    "author": "李端",
    "content": [
      "秦州貴公子，漢日羽林郎。事主來中禁，榮親上北堂。",
      "輶車花擁路，寶劍雪生光。直掃三邊靖，承恩向建章。"
    ]
  },
  {
    "volume": 285,
    "sequence": 131,
    "title": "送友入關",
    "author": "李端",
    "content": [
      "聞君帝城去，西望一沾巾。落日見秋草，暮年逢故人。",
      "非才長作客，有命懶謀身。近更嬰衰疾，空思老漢濱。"
    ]
  },
  {
    "volume": 285,
    "sequence": 132,
    "title": "代宗挽歌",
    "author": "李端",
    "content": [
      "祖庭三獻罷，嚴衛百靈朝。警蹕移前殿，宮車上渭橋。",
      "寒霜凝羽葆，野吹咽笳簫。已向新京兆，誰雲天路遙。"
    ]
  },
  {
    "volume": 285,
    "sequence": 133,
    "title": "張左丞挽歌二首",
    "author": "李端",
    "content": [
      "素旆低寒水，清笳出曉風。鳥來傷賈傅，馬立葬滕公。",
      "松柏青山上，城池白日中。一朝今古隔，唯有月明同。",
      "禍集鉤方失，災生劍忽飛。無由就日拜，空憶自天歸。",
      "門吏看還葬，宮官識賜衣。東堂哀贈畢，從此故臣稀。"
    ]
  },
  {
    "volume": 285,
    "sequence": 134,
    "title": "奉和王元二相避暑懷杜太尉",
    "author": "李端",
    "content": [
      "艱難嘗共理，海晏更相悲。況複登堂處，分明避暑時。",
      "綠槐千穗綻，丹藥一番遲。蓬蓽今何幸，先朝大雅詩。"
    ]
  },
  {
    "volume": 285,
    "sequence": 135,
    "title": "青龍寺題故曇上人房",
    "author": "李端",
    "content": [
      "遠公留故院，一徑雪中微。童子逢皆老，門人問亦稀。",
      "翻經徒有處，攜履遂無歸。空念尋巢鶴，時來傍影飛。"
    ]
  },
  {
    "volume": 285,
    "sequence": 136,
    "title": "早春夜望",
    "author": "李端",
    "content": [
      "舊雪逐泥沙，新雷發草芽。曉霜應傍鬢，夜雨莫催花。",
      "行矣前途晚，歸與故國賒。不勞報春盡，從此惜年華。"
    ]
  },
  {
    "volume": 285,
    "sequence": 137,
    "title": "宴伊東岸",
    "author": "李端",
    "content": [
      "晴洲無遠近，一樹一潭春。芳草留歸騎，朱櫻擲舞人。",
      "空花對酒落，小翠隔林新。竟日皆攜手，何由遇此辰。"
    ]
  },
  {
    "volume": 285,
    "sequence": 138,
    "title": "雲際中峰居喜見苗發",
    "author": "李端",
    "content": [
      "自得中峰住，深林亦閉關。經秋無客到，入夜有僧還。",
      "暗澗泉聲小，荒村樹影閑。高窗不可望，星月滿空山。"
    ]
  },
  {
    "volume": 285,
    "sequence": 139,
    "title": "宿洞庭",
    "author": "李端",
    "content": [
      "白水連天暮，洪波帶日流。風高雲夢夕，月滿洞庭秋。",
      "沙上漁人火，煙中賈客舟。西園與南浦，萬里共悠悠。"
    ]
  },
  {
    "volume": 285,
    "sequence": 140,
    "title": "江上賽神",
    "author": "李端",
    "content": [
      "疏鼓應繁絲，送神歸九疑。蒼龍隨赤鳳，帝子上天時。",
      "驟雨歸山疾，長江下日遲。獨憐遊宦子，今夜泊天涯。"
    ]
  },
  {
    "volume": 285,
    "sequence": 141,
    "title": "奉和元丞侍從游南城別業",
    "author": "李端",
    "content": [
      "垂朱領孫子，從宴在池塘。獻壽回龜顧，和羹躍鯉香。",
      "高松先草晚，平石助泉涼。餘橘期相及，門生有陸郎。"
    ]
  },
  {
    "volume": 285,
    "sequence": 142,
    "title": "送從舅成都丞廣南歸蜀",
    "author": "李端",
    "content": [
      "巴字天邊水，秦人去是歸。棧長山雨響，溪亂火田稀。",
      "俗富行應樂，官雄祿豈微。魏舒終有淚，還濕寧家衣。"
    ]
  }
]