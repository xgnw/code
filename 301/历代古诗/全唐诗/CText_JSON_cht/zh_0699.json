[
  {
    "volume": 699,
    "sequence": 1,
    "title": "與東吳生相遇",
    "author": "韋莊",
    "content": [
      "十年身事各如萍，白首相逢淚滿纓。老去不知花有態，亂來唯覺酒多情。貧疑陋巷春偏少，貴想豪家月最明。",
      "且對一尊開口笑，未衰應見泰階平。"
    ]
  },
  {
    "volume": 699,
    "sequence": 2,
    "title": "庭前桃",
    "author": "韋莊",
    "content": [
      "曾向桃源爛漫遊，也同漁父泛仙舟。皆言洞裏千株好，未勝庭前一樹幽。帶露似垂湘女淚，無言如伴息媯愁。",
      "五陵公子饒春恨，莫引香風上酒樓。"
    ]
  },
  {
    "volume": 699,
    "sequence": 3,
    "title": "丙辰年鄜州遇寒食城外醉吟五首",
    "author": "韋莊",
    "content": [
      "滿街楊柳綠絲煙，畫出清明二月天。",
      "好是隔簾花樹動，女郎撩亂送秋千。",
      "雕陰寒食足遊人，金鳳羅衣濕麝熏。",
      "腸斷入城芳草路，淡紅香白一群群。",
      "開元坡下日初斜，拜掃歸來走鈿車。",
      "可惜數株紅豔好，不知今夜落誰家。",
      "馬驕風疾玉鞭長，過去唯留一陣香。",
      "閑客不須燒破眼，好花皆屬富家郎。",
      "雨絲煙柳欲清明，金屋人閑暖鳳笙。",
      "永日迢迢無一事，隔街聞築氣球聲。"
    ]
  },
  {
    "volume": 699,
    "sequence": 4,
    "title": "宜君縣比卜居不遂，留題王秀才別墅二首",
    "author": "韋莊",
    "content": [
      "本期同此臥林丘，榾柮爐前擁布裘。",
      "何事卻騎羸馬去，白雲紅樹不相留。",
      "明月嚴霜撲皂貂，羨君高臥正逍遙。",
      "門前積雪深三尺，火滿紅爐酒滿瓢。"
    ]
  },
  {
    "volume": 699,
    "sequence": 5,
    "title": "鄜州留別張員外",
    "author": "韋莊",
    "content": [
      "江南相送君山下，塞北相逢朔漠中。三楚故人皆是夢，十年陳事只如風。莫言身世他時異，且喜琴尊數日同。",
      "惆悵卻愁明日別，馬嘶山店雨濛濛。"
    ]
  },
  {
    "volume": 699,
    "sequence": 6,
    "title": "病中聞相府夜宴戲贈集賢盧學士",
    "author": "韋莊",
    "content": [
      "滿筵紅蠟照香鈿，一夜歌鐘欲沸天。花裏亂飛金錯落，月中爭認繡連幹。尊前莫話詩三百，醉後寧辭酒十千。",
      "無那兩三新進士，風流長得飲徒憐。"
    ]
  },
  {
    "volume": 699,
    "sequence": 7,
    "title": "出關",
    "author": "韋莊",
    "content": [
      "馬嘶煙岸柳陰斜，東去關山路轉賒。到處因循緣嗜酒，一生惆悵為判花。危時只合身無著，白日那堪事有涯。",
      "正是灞陵春酬綠，仲宣何事獨辭家。"
    ]
  },
  {
    "volume": 699,
    "sequence": 8,
    "title": "過樊川舊居",
    "author": "韋莊",
    "content": [
      "卻到樊川訪舊遊，夕陽衰草杜陵秋。應劉去後苔生閣，稽阮歸來雪滿頭。能說亂離惟有燕，解偷閒暇不如鷗。",
      "千桑萬海無人見，橫笛一聲空淚流。"
    ]
  },
  {
    "volume": 699,
    "sequence": 9,
    "title": "長安舊裏",
    "author": "韋莊",
    "content": [
      "滿目牆匡春草深，傷時傷事更傷心。",
      "車輪馬跡今何在，十二玉樓無處尋。"
    ]
  },
  {
    "volume": 699,
    "sequence": 10,
    "title": "過渼陂懷舊",
    "author": "韋莊",
    "content": [
      "辛勤曾寄玉峰前，一別雲溪二十年。三徑荒涼迷竹樹，四鄰凋謝變桑田。渼陂可是當時事，紫閣空餘舊日煙。",
      "多少亂離無處問，夕陽吟罷涕潸然。"
    ]
  },
  {
    "volume": 699,
    "sequence": 11,
    "title": "汧陽間",
    "author": "韋莊",
    "content": [
      "汧水悠悠去似絣，遠山如畫翠眉橫。僧尋野渡歸吳嶽，雁帶斜陽入渭城。邊靜不收蕃帳馬，地貧惟賣隴山鸚。",
      "牧童何處吹羌笛，一曲梅花出塞聲。"
    ]
  },
  {
    "volume": 699,
    "sequence": 12,
    "title": "焦崖閣",
    "author": "韋莊",
    "content": [
      "李白曾歌蜀道難，長聞白日上青天。",
      "今朝夜過焦崖閣，始信星河在馬前。"
    ]
  },
  {
    "volume": 699,
    "sequence": 13,
    "title": "雞公幘",
    "author": "韋莊",
    "content": [
      "石狀雖如幘，山形可類雞。向風疑欲鬥，帶雨似聞啼。",
      "蔓織青籠合，松長翠羽低。不鳴非有意，為怕客奔齊。"
    ]
  }
]