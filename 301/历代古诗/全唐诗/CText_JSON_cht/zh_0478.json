[
  {
    "volume": 478,
    "sequence": 1,
    "title": "雲安公主下降奉詔作催妝詩",
    "author": "陸暢",
    "content": [
      "雲安公主貴，出嫁五侯家。天母親調粉，日兄憐賜花。",
      "催鋪百子帳，待障七香車。借問妝成未，東方欲曉霞。"
    ]
  },
  {
    "volume": 478,
    "sequence": 2,
    "title": "山出雲",
    "author": "陸暢",
    "content": [
      "靈山蓄雲彩，紛鬱出清晨。望樹繁花白，看峰小雪新。",
      "映松張蓋影，依澗布魚鱗。高似從龍處，低如觸石頻。",
      "濃光藏半岫，淺色類飄塵。玉葉開天際，遙憐占早春。"
    ]
  },
  {
    "volume": 478,
    "sequence": 3,
    "title": "驚雪",
    "author": "陸暢",
    "content": [
      "怪得北風急，前庭如月輝。天人甯許巧，剪水作花飛。"
    ]
  },
  {
    "volume": 478,
    "sequence": 4,
    "title": "聞早蟬",
    "author": "陸暢",
    "content": [
      "落日早蟬急，客心聞更愁。一聲來枕上，夢裏故園秋。"
    ]
  },
  {
    "volume": 478,
    "sequence": 5,
    "title": "別劉端公",
    "author": "陸暢",
    "content": [
      "連騎出都門，秋蟬噪高柳。落日辭故人，自醉不關酒。"
    ]
  },
  {
    "volume": 478,
    "sequence": 6,
    "title": "新晴愛月",
    "author": "陸暢",
    "content": [
      "野性平生惟愛月，新晴半夜睹蟬娟。",
      "起來自擘紗窗破，恰漏清光落枕前。"
    ]
  },
  {
    "volume": 478,
    "sequence": 7,
    "title": "雲安公主出降雜詠催妝二首",
    "author": "陸暢",
    "content": [
      "天上瓊花不避秋，今宵織女嫁牽牛。",
      "萬人惟待乘鸞出，乞巧齊登明月樓。",
      "少妝銀粉飾金鈿，端正天花貴自然。",
      "聞道禁中時節異，九秋香滿鏡臺前。"
    ]
  },
  {
    "volume": 478,
    "sequence": 8,
    "title": "坐障",
    "author": "陸暢",
    "content": [
      "白玉為竿丁字成，黃金繡帶短長輕。",
      "強遮天上花顏色，不隔雲中語笑聲。"
    ]
  },
  {
    "volume": 478,
    "sequence": 9,
    "title": "簾",
    "author": "陸暢",
    "content": [
      "勞將素手卷蝦須，瓊室流光更綴珠。",
      "玉漏報來過半夜，可憐潘嶽立踟躕。"
    ]
  },
  {
    "volume": 478,
    "sequence": 10,
    "title": "階",
    "author": "陸暢",
    "content": [
      "甃玉編金次第平，花紋隱起踏無聲。",
      "幾重便上華堂裏，得見天人吹鳳笙。"
    ]
  },
  {
    "volume": 478,
    "sequence": 11,
    "title": "扇",
    "author": "陸暢",
    "content": [
      "寶扇持來入禁宮，本教花下動香風。",
      "姮娥須逐彩雲降，不可通宵在月中。"
    ]
  },
  {
    "volume": 478,
    "sequence": 12,
    "title": "解內人嘲",
    "author": "陸暢",
    "content": [
      "粉面仙郎選聖朝，偶逢秦女學吹簫。",
      "須教翡翠聞王母，不奈烏鳶噪鵲橋。"
    ]
  },
  {
    "volume": 478,
    "sequence": 13,
    "title": "成都贈別席夔",
    "author": "陸暢",
    "content": [
      "不值分流二江水，定應猶得且同行。",
      "三千裏外情人別，更被子規啼數聲。"
    ]
  },
  {
    "volume": 478,
    "sequence": 14,
    "title": "游城東王駙馬亭",
    "author": "陸暢",
    "content": [
      "城外無塵水間松，秋天木落見山容。",
      "共尋蕭史江亭去，一望終南紫閣峰。"
    ]
  },
  {
    "volume": 478,
    "sequence": 15,
    "title": "望毛女峰",
    "author": "陸暢",
    "content": [
      "我種東峰千葉蓮，此峰毛女始求仙。",
      "今朝暗算當時事，已是人間七萬年。"
    ]
  },
  {
    "volume": 478,
    "sequence": 16,
    "title": "送李山人歸山",
    "author": "陸暢",
    "content": [
      "來從千山萬山裏，歸向千山萬山去。",
      "山中白雲千萬重，卻望人間不知處。"
    ]
  },
  {
    "volume": 478,
    "sequence": 17,
    "title": "長安新晴",
    "author": "陸暢",
    "content": [
      "九重深淺人不知，金殿玉樓倚朝日。",
      "一夜城中新雨晴，禦溝流得宮花出。"
    ]
  },
  {
    "volume": 478,
    "sequence": 18,
    "title": "出藍田關寄董使君",
    "author": "陸暢",
    "content": [
      "萬里煙蘿錦帳間，雲迎水送度藍關。",
      "七盤九折難行處，儘是龔黃界外山。"
    ]
  },
  {
    "volume": 478,
    "sequence": 19,
    "title": "題悟公禪堂",
    "author": "陸暢",
    "content": [
      "臨壇付法十三春，家本長城若下人。",
      "芸閣少年應不識，南山鈔主是前身。"
    ]
  },
  {
    "volume": 478,
    "sequence": 20,
    "title": "宿陝府北樓奉酬崔大夫二首",
    "author": "陸暢",
    "content": [
      "樓壓黃河山滿坐，風清水涼誰忍臥。",
      "人定軍州禁漏傳，不妨秋月城頭過。",
      "一別朱門三四春，再來應笑尚風塵。",
      "昨宵唯有樓前月，識是謝公詩酒人。"
    ]
  },
  {
    "volume": 478,
    "sequence": 21,
    "title": "陝州逢竇鞏同宿，寄江陵韋協律",
    "author": "陸暢",
    "content": [
      "共出丘門歲九霜，相逢悽愴對離觴。",
      "荊南為報韋從事，一宿同眠禦史床。"
    ]
  },
  {
    "volume": 478,
    "sequence": 22,
    "title": "夜到泗州酬崔使君",
    "author": "陸暢",
    "content": [
      "徐城洪盡到淮頭，月裏山河見泗州。",
      "聞道泗濱清廟磬，雅聲今在謝家樓。"
    ]
  },
  {
    "volume": 478,
    "sequence": 23,
    "title": "送崔員外使回入京金鉤驛逢因贈",
    "author": "陸暢",
    "content": [
      "六星宮裏一星歸，行到金鉤近紫微。",
      "侍史別來經歲月，今宵應夢護香衣。"
    ]
  },
  {
    "volume": 478,
    "sequence": 24,
    "title": "成都送別費冠卿",
    "author": "陸暢",
    "content": [
      "紅椒花落桂花開，萬里同遊俱未回。",
      "莫厭客中頻送客，思鄉獨上望鄉台。"
    ]
  },
  {
    "volume": 478,
    "sequence": 25,
    "title": "題商山廟",
    "author": "陸暢",
    "content": [
      "商洛秦時四老翁，人傳羽化此山空。",
      "若無仙眼何由見，總在廟前花洞中。"
    ]
  },
  {
    "volume": 478,
    "sequence": 26,
    "title": "題獨孤少府園林",
    "author": "陸暢",
    "content": [
      "四面青山是四鄰，煙霞成伴草成茵。",
      "年年洞口桃花發，不記曾經迷幾人。"
    ]
  },
  {
    "volume": 478,
    "sequence": 27,
    "title": "送獨孤秀才下第歸太白山",
    "author": "陸暢",
    "content": [
      "逸翮暫時成落羽，將歸太白賞靈蹤。",
      "須尋最近碧霄處，擬倩和雲買一峰。"
    ]
  },
  {
    "volume": 478,
    "sequence": 28,
    "title": "下第後病中",
    "author": "陸暢",
    "content": [
      "獻玉頻年命未通，窮秋成病悟真空。",
      "笑看朝市趨名者，不病那知在病中。"
    ]
  },
  {
    "volume": 478,
    "sequence": 29,
    "title": "送深上人歸江南",
    "author": "陸暢",
    "content": [
      "留得蓮花偈付誰，獨攜金策欲歸時。",
      "江南無限蕭家寺，曾與白雲何處期。"
    ]
  },
  {
    "volume": 478,
    "sequence": 30,
    "title": "題自然觀",
    "author": "陸暢",
    "content": [
      "劍閣門西第一峰，道陵成道有高蹤。",
      "行人若上升仙處，須撥白雲三四重。"
    ]
  },
  {
    "volume": 478,
    "sequence": 31,
    "title": "疾愈步庭花",
    "author": "陸暢",
    "content": [
      "桃紅李白覺春歸，強步閒庭力尚微。",
      "從困不扶靈壽杖，恐驚花裏早鶯飛。"
    ]
  },
  {
    "volume": 478,
    "sequence": 32,
    "title": "籌筆店江亭",
    "author": "陸暢",
    "content": [
      "九折岩邊下馬行，江亭暫歇聽江聲。",
      "白雲綠樹不關我，枉與樵人樂一生。"
    ]
  },
  {
    "volume": 478,
    "sequence": 33,
    "title": "贈賀若少府",
    "author": "陸暢",
    "content": [
      "十日廣陵城裏住，聽君花下撫金徽。",
      "新聲指上懷中紙，莫怪潛偷數曲歸。"
    ]
  },
  {
    "volume": 478,
    "sequence": 34,
    "title": "太子劉舍人邀看花",
    "author": "陸暢",
    "content": [
      "年少風流七品官，朱衣白馬冶遊盤。",
      "負心不報春光主，幾處偷看紅牡丹。"
    ]
  },
  {
    "volume": 478,
    "sequence": 35,
    "title": "薔薇花",
    "author": "陸暢",
    "content": [
      "錦窠花朵燈叢醉，翠葉眉稠裛露垂。",
      "莫引美人來架下，恐驚紅片落燕支。"
    ]
  },
  {
    "volume": 478,
    "sequence": 36,
    "title": "句",
    "author": "陸暢",
    "content": [
      "蜀道易，易於履平地。",
      "蟬噪入雲樹，風開無主花。"
    ]
  }
]