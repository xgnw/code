[
  {
    "volume": 496,
    "sequence": 1,
    "title": "送狄尚書鎮太原",
    "author": "姚合",
    "content": [
      "授鉞儒生貴，傾朝赴餞筵。麾幢官在省，禮樂將臨邊。",
      "代馬龍相雜，汾河海暗連。遠戎移帳幕，高鳥避旌旃。",
      "天下屯兵處，皇威破虜年。防秋嫌壘近，入塞必身先。",
      "中外恩重疊，科名歲接連。散材無所用，老向瑣闈眠。"
    ]
  },
  {
    "volume": 496,
    "sequence": 2,
    "title": "送楊尚書祭西嶽",
    "author": "姚合",
    "content": [
      "報功嚴祀典，寵詔下明庭。酒氣飄林嶺，香煙入杳冥。",
      "樂清三奏備，詞直百神聽。衣拂雲霞濕，詩通水石靈。",
      "何因逐騶騎，暫得到岩扃。"
    ]
  },
  {
    "volume": 496,
    "sequence": 3,
    "title": "送李侍禦過夏州",
    "author": "姚合",
    "content": [
      "酬恩不顧名，走馬覺身輕。迢遞河邊路，蒼茫塞上城。",
      "沙寒無宿雁，虜近少閑兵。飲罷揮鞭去，旁人意氣生。"
    ]
  },
  {
    "volume": 496,
    "sequence": 4,
    "title": "送李起居赴池州",
    "author": "姚合",
    "content": [
      "天子念疲民，分憂輟侍臣。紅旗高起焰，綠野靜無塵。",
      "闕下親知別，江南惠化新。朝昏即千里，且願話逡巡。"
    ]
  },
  {
    "volume": 496,
    "sequence": 5,
    "title": "送劉詹事赴壽州",
    "author": "姚合",
    "content": [
      "殷勤莫遽起，四坐悉同袍。世上詩難得，林中酒更高。",
      "隋堤傍楊柳，楚驛在波濤。別後書頻寄，無辭費筆毫。"
    ]
  },
  {
    "volume": 496,
    "sequence": 6,
    "title": "送裴大夫赴亳州",
    "author": "姚合",
    "content": [
      "杭人遮道路，垂泣浙江前。譙國迎舟艦，行歌汴水邊。",
      "周旋君量遠，交代我才偏。寒日嚴旌戟，晴風出管弦。",
      "一杯誠淡薄，四坐願留連。異政承殊澤，應為天下先。"
    ]
  },
  {
    "volume": 496,
    "sequence": 7,
    "title": "送徐州韋僅行軍",
    "author": "姚合",
    "content": [
      "餞幕儼征軒，行軍歸大藩。山程度函谷，水驛到夷門。",
      "曉日詩情遠，春風酒色渾。逡巡何足貴，所貴盡殘樽。"
    ]
  },
  {
    "volume": 496,
    "sequence": 8,
    "title": "送劉禹錫郎中赴蘇州",
    "author": "姚合",
    "content": [
      "三十年來天下名，銜恩東守闔閭城。初經咸穀眠山驛，漸入梁園問水程。霽日滿江寒浪靜，春風繞郭白蘋生。",
      "虎丘野寺吳中少，誰伴吟詩月裏行。",
      "州城全是故吳宮，香徑難尋古蘚中。雲水計程千里遠，軒車送別九衢空。鶴聲高下聽無盡，潮色朝昏望不同。",
      "太守吟詩人自理，小齋閑臥白蘋風。"
    ]
  },
  {
    "volume": 496,
    "sequence": 9,
    "title": "送賈謨赴共城營田",
    "author": "姚合",
    "content": [
      "上國羞長選，戎裝貴所從。山田依法種，兵食及時供。",
      "水氣詩書軟，嵐煙筆硯濃。幾時無事擾，相見得從容。"
    ]
  },
  {
    "volume": 496,
    "sequence": 10,
    "title": "送裴宰君",
    "author": "姚合",
    "content": [
      "見說為官處，煙霞思不窮。夜猿啼戶外，瀑水落廚中。",
      "名藥人難識，仙山路易通。還應施靜化，誰複與君同。"
    ]
  },
  {
    "volume": 496,
    "sequence": 11,
    "title": "送顧非熊下第歸越",
    "author": "姚合",
    "content": [
      "失意尋歸路，親知不復過。家山去城遠，日月在船多。",
      "楚塞數逢雁，浙江長有波。秋風別鄉老，還聽鹿鳴歌。"
    ]
  },
  {
    "volume": 496,
    "sequence": 12,
    "title": "送雍陶游蜀",
    "author": "姚合",
    "content": [
      "春色三千里，愁人意未開。木梢穿棧出，雨勢隔江來。",
      "荒館因花宿，深山羨客回。相如何物在，應只有琴台。"
    ]
  },
  {
    "volume": 496,
    "sequence": 13,
    "title": "送崔約下第歸揚州",
    "author": "姚合",
    "content": [
      "滿座詩人吟送酒，離城此會亦應稀。春風下第時稱屈，秋卷呈親自束歸。日晚山花當馬落，天陰水鳥傍船飛。",
      "江邊道路多苔蘚，塵土無由得上衣。"
    ]
  },
  {
    "volume": 496,
    "sequence": 14,
    "title": "送李廓侍禦赴西川行營",
    "author": "姚合",
    "content": [
      "不道弓箭字，罷官唯醉眠。何人薦籌策，走馬逐旌旃。",
      "陣變孤虛外，功成語笑前。從今巂州路，無複有烽煙。"
    ]
  },
  {
    "volume": 496,
    "sequence": 15,
    "title": "送楊尚書赴東川",
    "author": "姚合",
    "content": [
      "卻縠詩書將，銜恩赴梓州。繞身垂印綬，護馬執戈矛。",
      "劍閣和銘峭，巴江帶字流。從來皆惜別，此別複何愁。"
    ]
  },
  {
    "volume": 496,
    "sequence": 16,
    "title": "送邢郎中赴太原",
    "author": "姚合",
    "content": [
      "上將得良策，恩威作長城。如今並州北，不見有胡兵。",
      "晉野雨初足，汾河波亦清。所從古無比，意氣送君行。"
    ]
  },
  {
    "volume": 496,
    "sequence": 17,
    "title": "送裴中丞赴華州",
    "author": "姚合",
    "content": [
      "我夢何曾應，看君渡滻川。自無仙掌分，非是聖心偏。",
      "徑草多生藥，庭花半落泉。人間有此郡，況在鳳城邊。"
    ]
  },
  {
    "volume": 496,
    "sequence": 18,
    "title": "送徐員外赴河中從事",
    "author": "姚合",
    "content": [
      "赤府從軍美，儒衣結束輕。涼飆下山寺，曉浪滿關城。",
      "閑坐饒詩景，高眠長道情。將軍不戰術，計日立功名。"
    ]
  },
  {
    "volume": 496,
    "sequence": 19,
    "title": "送殷堯藩侍禦赴同州",
    "author": "姚合",
    "content": [
      "吟詩擲酒船，仙掌白樓前。從事關中貴，主人天下賢。",
      "此生無了日，終歲踏離筵。何計因歸去，深山恣意眠。"
    ]
  },
  {
    "volume": 496,
    "sequence": 20,
    "title": "送崔中丞赴鄭州",
    "author": "姚合",
    "content": [
      "僕射陂前郡，清高越四鄰。丹霄鳳詔下，太守虎符新。",
      "霧濕關城月，花香驛路塵。連枝相庭樹，歲歲一家春。"
    ]
  },
  {
    "volume": 496,
    "sequence": 21,
    "title": "送丁端公赴河陰",
    "author": "姚合",
    "content": [
      "炎天木葉焦，曉夕絕涼飆。念子獨歸縣，何人不在朝。",
      "市連風浪動，帆徹海門遙。飲盡樽中酒，同年同寂寥。"
    ]
  },
  {
    "volume": 496,
    "sequence": 22,
    "title": "送鄭尚書赴興元",
    "author": "姚合",
    "content": [
      "儒有登壇貴，何人得此功。紅旗燒密雪，白馬踏長風。",
      "斧鉞來天上，詩書理漢中。方知百勝略，應不在彎弓。"
    ]
  },
  {
    "volume": 496,
    "sequence": 23,
    "title": "送田使君赴蔡州",
    "author": "姚合",
    "content": [
      "長年離別情，百盞酒須傾。詩外應無思，人間半是行。",
      "路遙嘶白馬，林斷出紅旌。功業今應立，淮西有勁兵。"
    ]
  },
  {
    "volume": 496,
    "sequence": 24,
    "title": "送無可上人游邊",
    "author": "姚合",
    "content": [
      "一缽與三衣，經行遠近隨。出家還養母，持律複能詩。",
      "春雪離京厚，晨鐘近塞遲。亦知蓮府客，夜坐喜同師。"
    ]
  },
  {
    "volume": 496,
    "sequence": 25,
    "title": "送僧",
    "author": "姚合",
    "content": [
      "人間擾擾唯閒事，自見高人只有詩。",
      "寂寞嵩峰雲外寺，常多夢裏過齋時。",
      "城中聽得新經論，卻過關東說向人。",
      "舊國門徒終日望，見時應是見真身。"
    ]
  },
  {
    "volume": 496,
    "sequence": 26,
    "title": "送宋慎言",
    "author": "姚合",
    "content": [
      "童稚便知聞，如今只有君。百篇詩盡和，一盞酒須分。",
      "驛路多連水，州城半在雲。離情同落葉，向晚更紛紛。"
    ]
  },
  {
    "volume": 496,
    "sequence": 27,
    "title": "送家兄赴任昭義",
    "author": "姚合",
    "content": [
      "早得白眉名，之官濠上城。別離浮世事，迢遞長年情。",
      "廣陌垂花影，遙林起雨聲。出關春草長，過汴夏雲生。",
      "黠吏先潛去，疲人相次迎。宴餘和酒拜，魂夢共東行。"
    ]
  },
  {
    "volume": 496,
    "sequence": 28,
    "title": "送崔玄亮赴果州冬夜宴韓卿宅",
    "author": "姚合",
    "content": [
      "蘭燭照重茵，飛杯複幾分。主人寒不寐，上客曉離群。",
      "騎吏緣青壁，旌旗度白雲。劍銘生蘚色，巴字疊冰文。",
      "華省思仙侶，疲民愛使君。泠泠唯自適，郡邸有誰聞。"
    ]
  },
  {
    "volume": 496,
    "sequence": 29,
    "title": "送喻鳧校書歸毗陵",
    "author": "姚合",
    "content": [
      "主人庭葉黑，詩稿更誰書。闕下科名出，鄉中賦籍除。",
      "山春煙樹眾，江遠晚帆疏。吾亦家吳者，無因到弊廬。"
    ]
  },
  {
    "volume": 496,
    "sequence": 30,
    "title": "送董正字武歸常州覲親",
    "author": "姚合",
    "content": [
      "路岐知不盡，離別自無窮。行客心方切，主人樽未空。",
      "楚檣收月下，江樹在潮中。人各還家去，還家慶不同。"
    ]
  },
  {
    "volume": 496,
    "sequence": 31,
    "title": "送蕭正字往蔡州賀裴相淮西平",
    "author": "姚合",
    "content": [
      "相府旌旄重，還邀上客行。今朝郭門路，初徹蔡州城。",
      "從馬唯提酒，防身不要兵。從來皆作使，君去是時平。"
    ]
  },
  {
    "volume": 496,
    "sequence": 32,
    "title": "送進士田卓入華山",
    "author": "姚合",
    "content": [
      "何物隨身去，六經與一琴。辭家計已久，入谷住應深。",
      "偶坐僧同石，閒書葉滿林。業成須謁帝，無貯白雲心。"
    ]
  },
  {
    "volume": 496,
    "sequence": 33,
    "title": "送右司薛員外赴處州",
    "author": "姚合",
    "content": [
      "懷中天子書，腰下使君魚。瀑布和雲落，仙都與世疏。",
      "遠程兼水陸，半歲在舟車。相送難相別，南風入夏初。"
    ]
  },
  {
    "volume": 496,
    "sequence": 34,
    "title": "送王建秘書往渭南莊",
    "author": "姚合",
    "content": [
      "白須芸閣吏，羸馬月中行。莊僻難尋路，官閑易出城。",
      "看山多失飯，過寺故題名。秋日田家作，唯添集卷成。"
    ]
  },
  {
    "volume": 496,
    "sequence": 35,
    "title": "送殷堯藩侍禦游山南",
    "author": "姚合",
    "content": [
      "詩境西南好，秋深晝夜蛩。人家連水影，驛路在山峰。",
      "谷靜雲生石，天寒雪覆松。我為公府系，不得此相從。"
    ]
  },
  {
    "volume": 496,
    "sequence": 36,
    "title": "送李植侍禦",
    "author": "姚合",
    "content": [
      "聖代無邪觸，空林獬豸歸。誰知隴山鳥，長繞玉樓飛。",
      "風雨依山急，雲泉入郭微。無同昔年別，別後寄書稀。"
    ]
  },
  {
    "volume": 496,
    "sequence": 37,
    "title": "送王澹",
    "author": "姚合",
    "content": [
      "常省為官處，門前數樹松。尋山屐費齒，書石筆無鋒。",
      "果熟猿偷亂，花繁鳥語重。今來為客去，惜取最高峰。"
    ]
  },
  {
    "volume": 496,
    "sequence": 38,
    "title": "送崔之仁",
    "author": "姚合",
    "content": [
      "欲出還成住，前程甚謫遷。佯眠隨客醉，愁坐似僧禪。",
      "舊國歸何處，春山買欠錢。幾時無一事，長在故人邊。"
    ]
  },
  {
    "volume": 496,
    "sequence": 39,
    "title": "送孫山人",
    "author": "姚合",
    "content": [
      "山翁來帝裏，不肯住多時。塵土衣裳重，腥膻僕隸饑。",
      "林中愁不到，城外老應遲。喧寂一為別，相逢未有期。"
    ]
  },
  {
    "volume": 496,
    "sequence": 40,
    "title": "送費驤",
    "author": "姚合",
    "content": [
      "兄寒弟亦饑，力學少閒時。何路免為客，無門賣得詩。",
      "幾人攜酒送，獨我入山遲。少小同居止，今朝始別離。"
    ]
  },
  {
    "volume": 496,
    "sequence": 41,
    "title": "送河中楊少府宴崔駙馬宅",
    "author": "姚合",
    "content": [
      "鳳凰樓下醉醺醺，晚出東門蟬漸聞。不使鄉人治驛路，卻將家累宿山雲。閒時采藥隨僧去，每月請錢共客分。",
      "縣吏若非三載滿，自知無計更尋君。"
    ]
  },
  {
    "volume": 496,
    "sequence": 42,
    "title": "送文著上人游越",
    "author": "姚合",
    "content": [
      "水石隨緣豈計程，東吳相遇別西京。夜禪月下袈裟濕，曉上山巔錫杖鳴。念我為官應易老，羨師依佛學無生。",
      "越中多有前朝寺，處處鐵鐘石磬聲。"
    ]
  },
  {
    "volume": 496,
    "sequence": 43,
    "title": "送無可上人遊越",
    "author": "姚合",
    "content": [
      "清晨相訪立門前，麻履方袍一少年。懶讀經文求作佛，願攻詩句覓升仙。芳春山影花連寺，獨夜潮聲月滿船。",
      "今日送行偏惜別，共師文字有因緣。"
    ]
  },
  {
    "volume": 496,
    "sequence": 44,
    "title": "送洛陽張員外",
    "author": "姚合",
    "content": [
      "餞客未歸城，東來騶騎迎。千山嵩嶽峭，百縣洛陽清。",
      "朔雁和雲度，川風吹雨晴。蘚庭公事暇，應只獨吟行。"
    ]
  },
  {
    "volume": 496,
    "sequence": 45,
    "title": "送少府田中丞入西蕃",
    "author": "姚合",
    "content": [
      "蕭關路絕久，石堠亦為塵。護塞空兵帳，和戎在使臣。",
      "風沙去國遠，雨雪換衣頻。若問涼州事，涼州多漢人。"
    ]
  },
  {
    "volume": 496,
    "sequence": 46,
    "title": "送王龜處士",
    "author": "姚合",
    "content": [
      "送客客為誰，朱門處士稀。唯修曾子行，不著老萊衣。",
      "古寺隨僧飯，空林共鳥歸。壺中駐年藥，燒得獻庭闈。"
    ]
  },
  {
    "volume": 496,
    "sequence": 47,
    "title": "送崔郎中赴常州",
    "author": "姚合",
    "content": [
      "貴是鴒原在紫微，榮逢知己領黃扉。人間盛事今全得，江上政聲複欲歸。風起滿城山果落，雨餘穿宅水禽飛。",
      "昔年嘗作毗陵客，石峭泉清天下稀。"
    ]
  },
  {
    "volume": 496,
    "sequence": 48,
    "title": "送林使君赴邵州",
    "author": "姚合",
    "content": [
      "詔書飛下五雲間，才子分符不等閒。驛路算程多是水，州圖管地少於山。江頭斑竹尋應遍，洞裏丹砂自采還。",
      "清淨化人人自理，終朝無事更相關。"
    ]
  },
  {
    "volume": 496,
    "sequence": 49,
    "title": "送別友人",
    "author": "姚合",
    "content": [
      "獨向山中覓紫芝，山人勾引住多時。摘花浸酒春愁盡，燒竹煎茶夜臥遲。泉落林梢多碎滴，松生石底足旁枝。",
      "明朝卻欲歸城市，問我來期總不知。"
    ]
  },
  {
    "volume": 496,
    "sequence": 50,
    "title": "送李琮歸靈州覲省",
    "author": "姚合",
    "content": [
      "餞席離人起，貪程醉不眠。風沙移道路，僕馬識山川。",
      "塞樹花開小，關城雪下偏。胡塵今已盡，應便促朝天。"
    ]
  },
  {
    "volume": 496,
    "sequence": 51,
    "title": "送任畹評事赴沂海",
    "author": "姚合",
    "content": [
      "擲筆不作尉，戎衣從嫖姚。嚴冬入都門，僕馬氣益豪。",
      "沂州右鎮雄，士勇旌旗高。洛東無憂虞，半夜開虎牢。",
      "丈夫貴功勳，不貴爵祿饒。仰眠作書生，衣食何由銷。",
      "任生非常才，臨事膽不搖。必當展長畫，逆波斬鯨鼇。",
      "九陌塵土黑，話別立遠郊。孟堅勒燕然，豈獨在漢朝。"
    ]
  },
  {
    "volume": 496,
    "sequence": 52,
    "title": "送李餘及第歸蜀",
    "author": "姚合",
    "content": [
      "蜀山高岧嶢，蜀客無平才。日飲錦江水，文章盈其懷。",
      "十年作貢賓，九年多邅回。春來登高科，升天得梯階。",
      "手持冬集書，還家獻庭闈。人生此為榮，得如君者稀。",
      "李白蜀道難，羞為無成歸。子今稱意行，所曆安覺危。",
      "與子久相從，今朝忽乖離。風飄海中船，會合難自期。",
      "長安米價高，伊我常渴饑。臨岐歌送子，無聲但陳詞。",
      "義交外不親，利交內相違。勉子慎其道，急若食與衣。",
      "苦爇道路赤，行人念前馳。一杯不可輕，遠別方自茲。"
    ]
  },
  {
    "volume": 496,
    "sequence": 53,
    "title": "送饒州張使君",
    "author": "姚合",
    "content": [
      "鄱陽勝事聞難比，千里連連是稻畦。山寺去時通水路，郡圖開處是詩題。化行應免農人困，庭靜惟多野鶴棲。",
      "飲罷春明門外別，蕭條驛路夕陽低。"
    ]
  },
  {
    "volume": 496,
    "sequence": 54,
    "title": "送張宗原",
    "author": "姚合",
    "content": [
      "東門送客道，春色如死灰。一客失意行，十客顏色低。",
      "住者既無家，去者又非歸。窮愁一成疾，百藥不可治。",
      "子賢我且愚，命分不合齊。誰開蹇躓門，日日同遊棲。",
      "子行何所之，切切食與衣。誰能買仁義，令子無寒饑。",
      "野田不生草，四向生路岐。士人甚商賈，終日須東西。",
      "鴻雁春北去，秋風複南飛。勉君向前路，無失相見期。"
    ]
  },
  {
    "volume": 496,
    "sequence": 55,
    "title": "送王求",
    "author": "姚合",
    "content": [
      "士有經世籌，自無活身策。求食道路間，勞困甚徒役。",
      "我身與子同，日被饑寒迫。側望卿相門，難入堅如石。",
      "為農昧耕耘，作商迷貿易。空把書卷行，投人買罪責。",
      "六月南風多，苦旱土色赤。坐家心尚焦，況乃遠作客。",
      "羸馬出郭門，餞飲曉連夕。願君似醉腸，莫謾生憂戚。"
    ]
  },
  {
    "volume": 496,
    "sequence": 56,
    "title": "送朱慶餘及第後歸越",
    "author": "姚合",
    "content": [
      "勸君緩上車，鄉里有吾廬。未得同歸去，空令相見疏。",
      "山晴棲鶴起，天曉落潮初。此慶將誰比，獻親冬集書。"
    ]
  },
  {
    "volume": 496,
    "sequence": 57,
    "title": "送朱慶餘越州歸覲",
    "author": "姚合",
    "content": [
      "鄉書落姓名，太守拜親榮。訪我波濤郡，還家霧雨城。",
      "海山窗外近，鏡水世間清。何計隨君去，鄰牆過此生。"
    ]
  },
  {
    "volume": 496,
    "sequence": 58,
    "title": "送任尊師歸蜀覲親",
    "author": "姚合",
    "content": [
      "白雲修道者，歸去春風前。玉簡通仙籍，金丹駐母年。",
      "錦文江一色，酒氣雨相連。眾說君平死，真師易義全。"
    ]
  },
  {
    "volume": 496,
    "sequence": 59,
    "title": "送友人游蜀",
    "author": "姚合",
    "content": [
      "送君一壺酒，相別野庭邊。馬上過秋色，舟中到錦川。",
      "峽猿啼夜雨，蜀鳥噪晨煙。莫便不回首，風光促幾年。"
    ]
  },
  {
    "volume": 496,
    "sequence": 60,
    "title": "送杜立歸蜀",
    "author": "姚合",
    "content": [
      "迢遞三千里，西南是去程。杜陵家已盡，蜀國客重行。",
      "雪照巴江色，風吹棧閣聲。馬嘶山稍暖，人語店初明。",
      "旅夢心多感，孤吟氣不平。誰為李白後，為訪錦官城。"
    ]
  },
  {
    "volume": 496,
    "sequence": 61,
    "title": "送韓湘赴江西從事",
    "author": "姚合",
    "content": [
      "年少登科客，從軍詔命新。行裝有兵器，祖席盡詩人。",
      "細雨湘城暮，微風楚水春。潯陽應足雁，夢澤豈無塵。",
      "猿叫來山頂，潮痕在樹身。從容多暇日，佳句寄須頻。"
    ]
  },
  {
    "volume": 496,
    "sequence": 62,
    "title": "送潘傳秀才歸宣州",
    "author": "姚合",
    "content": [
      "李白墳三尺，嵯峨萬古名。因君還故里，為我吊先生。",
      "晴日移虹影，空山出鶴聲。老郎閑未得，無計此中行。"
    ]
  },
  {
    "volume": 496,
    "sequence": 63,
    "title": "送僧默然",
    "author": "姚合",
    "content": [
      "出家侍母前，至孝自通禪。伏日江頭別，秋風檣下眠。",
      "鳥聲猿更促，石色樹相連。此路多如此，師行亦有緣。"
    ]
  },
  {
    "volume": 496,
    "sequence": 64,
    "title": "送陟遐上人游天臺",
    "author": "姚合",
    "content": [
      "萬疊赤城路，終年遊客稀。朝來送師去，自覺有家非。",
      "石淨山光遠，雲深海色微。此詩成亦鄙，為我寫岩扉。"
    ]
  },
  {
    "volume": 496,
    "sequence": 65,
    "title": "送盛秀才赴舉",
    "author": "姚合",
    "content": [
      "重重吳越浙江潮，刺史何門始得消。五字州人唯有此，四鄰風景合相饒。橘村籬落香潛度，竹寺虛空翠自飄。",
      "君去九衢須說我，病成疏懶懶趨朝。"
    ]
  },
  {
    "volume": 496,
    "sequence": 66,
    "title": "送僧貞實歸杭州天竺",
    "author": "姚合",
    "content": [
      "石橋寺裏最清涼，聞說茆庵寄上方。林外猿聲連院磬，月中潮色到禪床。他生念我身何在，此世唯師性亦忘。",
      "九陌相逢千里別，青山重疊樹蒼蒼。"
    ]
  },
  {
    "volume": 496,
    "sequence": 67,
    "title": "送盧二弟茂才罷舉遊洛謁新相",
    "author": "姚合",
    "content": [
      "踏碎作賦筆，驅車出上京。離筵俯岐路，四坐半公卿。",
      "守命貧難擲，憂身夢數驚。今朝赴知己，休詠苦辛行。"
    ]
  },
  {
    "volume": 496,
    "sequence": 68,
    "title": "送任畹及第歸蜀中覲親",
    "author": "姚合",
    "content": [
      "子規啼欲死，君聽固無愁。闕下聲名出，鄉中意氣遊。",
      "東川橫劍閣，南斗近刀州。神聖題前字，千人看不休。"
    ]
  },
  {
    "volume": 496,
    "sequence": 69,
    "title": "送杜觀罷舉東游",
    "author": "姚合",
    "content": [
      "秋風離九陌，心事豈雲安。曾是求名苦，當知此去難。",
      "辛勤程自遠，寂寞夜多寒。詩句無人識，應須把劍看。"
    ]
  },
  {
    "volume": 496,
    "sequence": 70,
    "title": "送狄兼謨下第歸故山",
    "author": "姚合",
    "content": [
      "慈恩塔上名，昨日敗垂成。賃舍應無直，居山豈釣聲。",
      "半年猶小隱，數日得閒行。映竹窺猿劇，尋雲探鶴情。",
      "愛花高酒戶，煮藥汙茶鐺。莫便多時住，煙霄路在城。"
    ]
  },
  {
    "volume": 496,
    "sequence": 71,
    "title": "送源中丞赴新羅",
    "author": "姚合",
    "content": [
      "赤墀賜對使殊方，官重霜台紫綬光。玉節在船清海怪，金函開詔拜夷王。雲晴漸覺山川異，風便那知道路長。",
      "誰得似君將雨露，海東萬里灑扶桑。"
    ]
  },
  {
    "volume": 496,
    "sequence": 72,
    "title": "送陳倜赴江陵從事",
    "author": "姚合",
    "content": [
      "荊州勝事眾皆聞，幕下今朝又得君。才子何須藉科第，男兒終久要功勳。江村竹樹多於草，山路塵埃半是雲。",
      "新什定知饒景思，不應一向賦從軍。"
    ]
  },
  {
    "volume": 496,
    "sequence": 73,
    "title": "送張郎中副使赴澤潞",
    "author": "姚合",
    "content": [
      "曉陌事戎裝，風流粉署郎。機籌通變化，除拜出尋常。",
      "地冷饒霜氣，山高礙雁行。應無離別恨，車馬自生光。"
    ]
  },
  {
    "volume": 496,
    "sequence": 74,
    "title": "送陸暢侍禦歸揚州",
    "author": "姚合",
    "content": [
      "故園偏接近，霅水洞庭邊。歸去知何日，相逢各長年。",
      "山川南北路，風雪別離天。楚色窮冬燒，淮聲獨夜船。",
      "從軍丞相府，談笑酒杯前。"
    ]
  },
  {
    "volume": 496,
    "sequence": 75,
    "title": "送韋瑤校書赴越",
    "author": "姚合",
    "content": [
      "寄家臨禹穴，乘傳出秦關。霜落橘滿地，潮來帆近山。",
      "相門賓益貴，水國事多閑。晨省高堂後，餘歡杯酒間。"
    ]
  },
  {
    "volume": 496,
    "sequence": 76,
    "title": "送雍陶及第歸覲",
    "author": "姚合",
    "content": [
      "獻親冬集書，比橘複何如。此去關山遠，相思笑語疏。",
      "路尋丹壑斷，人近白雲居。幽石題名處，憑君亦記餘。"
    ]
  },
  {
    "volume": 496,
    "sequence": 77,
    "title": "送李秀才赴舉",
    "author": "姚合",
    "content": [
      "羅刹樓頭醉，送君西入京。秦吳無限地，山水半分程。",
      "海上煙霞濕，關中日月明。登科舊鄉里，當為改嘉名。"
    ]
  },
  {
    "volume": 496,
    "sequence": 78,
    "title": "送李傳秀才歸宣州",
    "author": "姚合",
    "content": [
      "謝守青山宅，山孤宅亦平。池塘無複見，春草野中生。",
      "常日登樓望，今朝送客行。殷勤拂石壁，為我一書名。"
    ]
  },
  {
    "volume": 496,
    "sequence": 79,
    "title": "送元緒上人游商山",
    "author": "姚合",
    "content": [
      "萬法空門裏，師修曆幾生。過來心已悟，未到行彌精。",
      "溪寂鐘還度，林昏錫獨鳴。朝簪抽未得，此別豈忘情。"
    ]
  },
  {
    "volume": 496,
    "sequence": 80,
    "title": "送僧棲真歸杭州天竺寺",
    "author": "姚合",
    "content": [
      "吏事日紛然，無因到佛前。勞師相借問，知我亦通禪。",
      "古寺杉松出，殘陽鐘磬連。草庵磐石上，歸此是因緣。"
    ]
  },
  {
    "volume": 496,
    "sequence": 81,
    "title": "送敬法師歸福州",
    "author": "姚合",
    "content": [
      "結得隨緣伴，蟬鳴方出關。新經譯舊寺，故國與誰還。",
      "齋為無鐘早，心因罷講閑。東南數千里，何處不逢山。"
    ]
  },
  {
    "volume": 496,
    "sequence": 82,
    "title": "送清敬闍黎歸浙西",
    "author": "姚合",
    "content": [
      "大地無生理，吳中豈是歸。自翻貝葉偈，人施福田衣。",
      "夏盡灘聲出，潮來日色微。郡齋師去後，寂寞夜吟稀。"
    ]
  },
  {
    "volume": 496,
    "sequence": 83,
    "title": "送賈島及鐘渾",
    "author": "姚合",
    "content": [
      "日日攻詩亦自強，年年供應在名場。",
      "春風驛路歸何處，紫閣山邊是草堂。"
    ]
  },
  {
    "volume": 496,
    "sequence": 84,
    "title": "送僧游邊",
    "author": "姚合",
    "content": [
      "師向邊頭去，邊人業障輕。腥膻齋自潔，部落講還成。",
      "傳教多離寺，隨緣不計程。三千世界內，何處是無生。"
    ]
  },
  {
    "volume": 496,
    "sequence": 85,
    "title": "送澄江上人赴興元鄭尚書招",
    "author": "姚合",
    "content": [
      "師經非紙上，師佛在心中。覺路何曾異，行人自不同。",
      "水雲晴亦雨，山木夜多風。聞結西方社，尚書待遠公。"
    ]
  },
  {
    "volume": 496,
    "sequence": 86,
    "title": "送馬戴下第客游",
    "author": "姚合",
    "content": [
      "昨來送君處，亦是九衢中。此日殷勤別，前時寂寞同。",
      "鳥啼寒食雨，花落暮春風。向晚離人起，筵收樽未空。"
    ]
  },
  {
    "volume": 496,
    "sequence": 87,
    "title": "送薛二十三郎中赴婺州",
    "author": "姚合",
    "content": [
      "我住浙江西，君去浙江東。日日心來往，不畏浙江風。"
    ]
  },
  {
    "volume": 496,
    "sequence": 88,
    "title": "送獨孤煥評事赴豐州",
    "author": "姚合",
    "content": [
      "東門攜酒送廷評，結束從軍塞上行。深磧路移唯馬覺，斷蓬風起與雕平。煙生遠戍侵雲色，冰疊黃河長雪聲。",
      "須鑿燕然山上石，登科記裏是閑名。"
    ]
  },
  {
    "volume": 496,
    "sequence": 89,
    "title": "送張齊物主簿赴內鄉",
    "author": "姚合",
    "content": [
      "幾年山下事仙翁，名在長生籙籍中。",
      "燒得藥成須寄我，曾為主簿與君同。"
    ]
  },
  {
    "volume": 496,
    "sequence": 90,
    "title": "送王嗣之典儀城",
    "author": "姚合",
    "content": [
      "日日思朝位，偷閒城外行。唯求采藥者，不道在官名。",
      "好異嫌山淺，尋幽喜徑生。病來文字拙，不要把歸城。"
    ]
  },
  {
    "volume": 496,
    "sequence": 91,
    "title": "別賈島",
    "author": "姚合",
    "content": [
      "懶作住山人，貧家日賃身。書多筆漸重，睡少枕長新。",
      "野客狂無過，詩仙瘦始真。秋風千里去，誰與我相親。"
    ]
  },
  {
    "volume": 496,
    "sequence": 92,
    "title": "別李餘",
    "author": "姚合",
    "content": [
      "病童隨瘦馬，難算往來程。野寺僧相送，河橋酒滯行。",
      "足愁無道性，久客會人情。何計羈窮盡，同居不出城。"
    ]
  },
  {
    "volume": 496,
    "sequence": 93,
    "title": "別胡逸",
    "author": "姚合",
    "content": [
      "記得春闈同席試，逡巡何啻十年餘。",
      "今日相逢又相送，予乘五馬子單車。"
    ]
  },
  {
    "volume": 496,
    "sequence": 94,
    "title": "惜別",
    "author": "姚合",
    "content": [
      "酒闌歌罷更遲留，攜手思量憑翠樓。桃李容華猶歎月，風流才器亦悲秋。光陰不覺朝昏過，岐路無窮早晚休。",
      "似把剪刀裁別恨，兩人分得一般愁。"
    ]
  },
  {
    "volume": 496,
    "sequence": 95,
    "title": "欲別",
    "author": "姚合",
    "content": [
      "山川重疊遠茫茫，欲別先憂別恨長。紅芍藥花雖共醉，綠蘼蕪影又分將。鴛鴦有路高低去，鴻雁南飛一兩行。",
      "惆悵與君煙景迥，不知何日到瀟湘。"
    ]
  },
  {
    "volume": 496,
    "sequence": 96,
    "title": "別杭州",
    "author": "姚合",
    "content": [
      "醉與江濤別，江濤惜我遊。他年婚嫁了，終老此江頭。"
    ]
  }
]