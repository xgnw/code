[
  {
    "volume": 697,
    "sequence": 1,
    "title": "上元縣",
    "author": "韋莊",
    "content": [
      "南朝三十六英雄，角逐興亡盡此中。有國有家皆是夢，為龍為虎亦成空。殘花舊宅悲江令，落日青山吊謝公。",
      "止竟霸圖何物在，石麟無主臥秋風。"
    ]
  },
  {
    "volume": 697,
    "sequence": 2,
    "title": "江上逢史館李學士",
    "author": "韋莊",
    "content": [
      "前年分袂陝城西，醉憑征軒日欲低。去浪指期魚必變，出門回首馬空嘶。關河自此為征壘，城闕於今陷戰鼙。",
      "誰謂世途陵是谷，燕來還識舊巢泥。"
    ]
  },
  {
    "volume": 697,
    "sequence": 3,
    "title": "金陵圖",
    "author": "韋莊",
    "content": [
      "誰謂傷心畫不成，畫人心逐世人情。",
      "君看六幅南朝事，老木寒雲滿故城。"
    ]
  },
  {
    "volume": 697,
    "sequence": 4,
    "title": "謁蔣帝廟",
    "author": "韋莊",
    "content": [
      "建業城邊蔣帝祠，素髯清骨舊風姿。江聲似激秦軍破，山勢如匡晉祚危。殘雪嶺頭明組練，晚霞簷外簇旌旗。",
      "金陵客路方流落，空祝回鑾奠酒卮。"
    ]
  },
  {
    "volume": 697,
    "sequence": 5,
    "title": "聞再幸梁洋",
    "author": "韋莊",
    "content": [
      "才喜中原息戰鼙，又聞天子幸巴西。延燒魏闕非關燕，大狩陳倉不為雞。興慶玉龍寒自躍，昭陵石馬夜空嘶。",
      "遙思萬里行宮夢，太白山前月欲低。"
    ]
  },
  {
    "volume": 697,
    "sequence": 6,
    "title": "王道者",
    "author": "韋莊",
    "content": [
      "五雲遙指海中央，金鼎曾傳肘後方。三島路岐空有月，十洲花木不知霜。因攜竹杖聞龍氣，為使仙童帶橘香。",
      "應笑我曹身是夢，白頭猶自學詩狂。"
    ]
  },
  {
    "volume": 697,
    "sequence": 7,
    "title": "陪金陵府相中堂夜宴",
    "author": "韋莊",
    "content": [
      "滿耳笙歌滿眼花，滿樓珠翠勝吳娃。因知海上神仙窟，只似人間富貴家。繡戶夜攢紅燭市，舞衣晴曳碧天霞。",
      "卻愁宴罷青蛾散，楊子江頭月半斜。"
    ]
  },
  {
    "volume": 697,
    "sequence": 8,
    "title": "和侯秀才同友生泛舟溪中相招之作",
    "author": "韋莊",
    "content": [
      "嵇阮相將棹酒船，晚風侵浪水侵舷。輕如控鯉初離岸，遠似乘槎欲上天。雨外鳥歸吳苑樹，鏡中人入洞庭煙。",
      "憑君不用回舟疾，今夜西江月正圓。"
    ]
  },
  {
    "volume": 697,
    "sequence": 9,
    "title": "贈野童",
    "author": "韋莊",
    "content": [
      "羨爾無知野性真，亂搔蓬發笑看人。",
      "閑沖暮雨騎牛去，肯問中興社稷臣。"
    ]
  },
  {
    "volume": 697,
    "sequence": 10,
    "title": "代書寄馬",
    "author": "韋莊",
    "content": [
      "驅馳曾在五侯家，見說初生自渥窪。鬃白似披梁苑雪，頸肥如撲杏園花。休嫌綠綬嘶貧舍，好著紅纓入使衙。",
      "穩上雲衢千萬里，年年長踏魏堤沙。"
    ]
  },
  {
    "volume": 697,
    "sequence": 11,
    "title": "題淮陰侯廟",
    "author": "韋莊",
    "content": [
      "滿把椒漿奠楚祠，碧幢黃鉞舊英威。能扶漢代成王業，忍見唐民陷戰機。雲夢去時高鳥盡，淮陰歸日故人稀。",
      "如何不借平齊策，空看長星落賊圍。"
    ]
  },
  {
    "volume": 697,
    "sequence": 12,
    "title": "送崔郎中往使西川行在",
    "author": "韋莊",
    "content": [
      "拜書辭玉帳，萬里劍關長。新馬杏花色，綠袍春草香。",
      "一身朝玉陛，幾日過銅梁。莫戀爐邊醉，仙宮待侍郎。"
    ]
  },
  {
    "volume": 697,
    "sequence": 13,
    "title": "潤州顯濟閣曉望",
    "author": "韋莊",
    "content": [
      "清曉水如鏡，隔江人似鷗。遠煙藏海島，初日照揚州。",
      "地壯孫權氣，雲凝庾信愁。一篷何處客，吟憑釣魚舟。"
    ]
  },
  {
    "volume": 697,
    "sequence": 14,
    "title": "觀浙西府相畋游",
    "author": "韋莊",
    "content": [
      "十裏旌旗十萬兵，等閒遊獵出軍城。紫袍日照金鵝鬥，紅旆風吹畫虎獰。帶箭彩禽雲外落，避雕寒兔月中驚。",
      "歸來一路笙歌滿，更有仙娥載酒迎。"
    ]
  },
  {
    "volume": 697,
    "sequence": 15,
    "title": "官莊",
    "author": "韋莊",
    "content": [
      "誰氏園林一簇煙，路人遙指盡長歎。",
      "桑田稻澤今無主，新犯香醪沒入官。"
    ]
  },
  {
    "volume": 697,
    "sequence": 16,
    "title": "解維",
    "author": "韋莊",
    "content": [
      "又解征帆落照中，暮程還過秣陵東。",
      "二年辛苦煙波裏，贏得風姿似釣翁。"
    ]
  },
  {
    "volume": 697,
    "sequence": 17,
    "title": "雨霽池上作呈侯學士",
    "author": "韋莊",
    "content": [
      "鹿巾藜杖葛衣輕，雨歇池邊晚吹清。",
      "正是如今江上好，白鱗紅稻紫蓴羹。"
    ]
  },
  {
    "volume": 697,
    "sequence": 18,
    "title": "寓言",
    "author": "韋莊",
    "content": [
      "為儒逢世亂，吾道欲何之。學劍已應晚，歸山今又遲。",
      "故人三載別，明月兩鄉悲。惆悵滄江上，星星鬢有絲。"
    ]
  },
  {
    "volume": 697,
    "sequence": 19,
    "title": "哭同舍崔員外",
    "author": "韋莊",
    "content": [
      "卻到同遊地，三年一電光。池塘春草在，風燭故人亡。",
      "祭罷泉聲急，齋餘磬韻長。碧天應有恨，斜日吊松篁。"
    ]
  },
  {
    "volume": 697,
    "sequence": 20,
    "title": "題姑蘇淩處士莊",
    "author": "韋莊",
    "content": [
      "一簇林亭返照間，門當官道不曾關。花深遠岸黃鶯鬧，雨急春塘白鷺閑。載酒客尋吳苑寺，倚樓僧看洞庭山。",
      "怪來話得仙中事，新有人從物外還。"
    ]
  },
  {
    "volume": 697,
    "sequence": 21,
    "title": "過當塗縣",
    "author": "韋莊",
    "content": [
      "客過當塗縣，停車訪舊遊。謝公山有墅，李白酒無樓。",
      "採石花空發，烏江水自流。夕陽誰共感，寒鷺立汀洲。"
    ]
  },
  {
    "volume": 697,
    "sequence": 22,
    "title": "江亭酒醒卻寄維揚餞客",
    "author": "韋莊",
    "content": [
      "別筵人散酒初醒，江步黃昏雨雪零。",
      "滿坐綺羅皆不見，覺來紅樹背銀屏。"
    ]
  },
  {
    "volume": 697,
    "sequence": 23,
    "title": "台城",
    "author": "韋莊",
    "content": [
      "江雨霏霏江草齊，六朝如夢鳥空啼。",
      "無情最是台城柳，依舊煙籠十裏堤。"
    ]
  },
  {
    "volume": 697,
    "sequence": 24,
    "title": "贈漁翁",
    "author": "韋莊",
    "content": [
      "草衣荷笠鬢如霜，自說家編楚水陽。滿岸秋風吹枳橘，繞陂煙雨種菰蔣。蘆刀夜鱠紅鱗膩，水甑朝蒸紫芋香。",
      "曾向五湖期範蠡，爾來空闊久相忘。"
    ]
  },
  {
    "volume": 697,
    "sequence": 25,
    "title": "過揚州",
    "author": "韋莊",
    "content": [
      "當年人未識兵戈，處處青樓夜夜歌。花發洞中春日永，月明衣上好風多。淮王去後無雞犬，煬帝歸來葬綺羅。",
      "二十四橋空寂寂，綠楊摧折舊官河。"
    ]
  },
  {
    "volume": 697,
    "sequence": 26,
    "title": "寄右省李起居",
    "author": "韋莊",
    "content": [
      "已向鴛行接雁行，便應雙拜紫薇郎。才聞闕下征書急，已覺回朝草詔忙。白馬似憐朱紱貴，彩衣遙惹禦爐香。",
      "多慚十載游梁客，未換青襟侍素王。"
    ]
  },
  {
    "volume": 697,
    "sequence": 27,
    "title": "鑷白",
    "author": "韋莊",
    "content": [
      "白髮太無情，朝朝鑷又生。始因絲一縷，漸至雪千莖。",
      "不避佳人笑，唯慚稚子驚。新年過半百，猶歎未休兵。"
    ]
  },
  {
    "volume": 697,
    "sequence": 28,
    "title": "漳亭驛小櫻桃",
    "author": "韋莊",
    "content": [
      "當年此樹正花開，五馬仙郎載酒來。",
      "李白已亡工部死，何人堪伴玉山頹。"
    ]
  },
  {
    "volume": 697,
    "sequence": 29,
    "title": "酬吳秀才霅川相送",
    "author": "韋莊",
    "content": [
      "一葉南浮去似飛，楚鄉雲水本無依。離心不忍聞春鳥，病眼何堪送落暉。摻袂客從花下散，棹舟人向鏡中歸。",
      "夫君別我應惆悵，十五年來識素衣。"
    ]
  },
  {
    "volume": 697,
    "sequence": 30,
    "title": "對雨獨酌",
    "author": "韋莊",
    "content": [
      "榴花新釀綠於苔，對雨閑傾滿滿杯。荷鍤醉翁真達者，臥雲逋客竟悠哉。能詩豈是經時策，愛酒原非命世才。",
      "門外綠蘿連洞口，馬嘶應是步兵來。"
    ]
  },
  {
    "volume": 697,
    "sequence": 31,
    "title": "夏初與侯補闕江南有約同泛淮汴西赴行朝莊…四韻吊之",
    "author": "韋莊",
    "content": [
      "本約同來謁帝閽，忽隨川浪去東奔。九重聖主方虛席，千里高堂尚倚門。世德只應榮伯仲，詩名終自付兒孫。",
      "遙憐月落清淮上，寂寞何人吊旅魂。"
    ]
  },
  {
    "volume": 697,
    "sequence": 32,
    "title": "汴堤行",
    "author": "韋莊",
    "content": [
      "欲上隋堤舉步遲，隔雲烽燧叫非時。才聞破虜將休馬，又道征遼再出師。朝見西來為過客，暮看東去作浮屍。",
      "綠楊千里無飛鳥，日落空投舊店基。"
    ]
  },
  {
    "volume": 697,
    "sequence": 33,
    "title": "旅次甬西見兒童以竹槍紙旗戲為陣列…餘因感之",
    "author": "韋莊",
    "content": [
      "已聞三世沒軍營，又見兒孫學戰爭。",
      "見爾此言堪慟哭，遣予何日望時平。"
    ]
  },
  {
    "volume": 697,
    "sequence": 34,
    "title": "自孟津舟西上雨中作",
    "author": "韋莊",
    "content": [
      "秋煙漠漠雨濛濛，不卷征帆任晚風。百口寄安滄海上，一身逃難綠林中。來時楚岸楊花白，去日隋堤蓼穗紅。",
      "卻到故園翻似客，歸心迢遞秣陵東。"
    ]
  },
  {
    "volume": 697,
    "sequence": 35,
    "title": "含山店夢覺作",
    "author": "韋莊",
    "content": [
      "曾為流離慣別家，等閒揮袂客天涯。",
      "燈前一覺江南夢，惆悵起來山月斜。"
    ]
  },
  {
    "volume": 697,
    "sequence": 36,
    "title": "題貂黃嶺官軍",
    "author": "韋莊",
    "content": [
      "散騎蕭蕭下太行，遠從吳會去陳倉。",
      "斜風細雨江亭上，盡日憑欄憶楚鄉。"
    ]
  },
  {
    "volume": 697,
    "sequence": 37,
    "title": "過內黃縣",
    "author": "韋莊",
    "content": [
      "相州吹角欲斜陽，匹馬搖鞭宿內黃。僻縣不容投刺客，野陂時遇射雕郎。雲中粉堞新城壘，店後荒郊舊戰場。",
      "猶指去程千萬里，秣陵煙樹在何鄉。"
    ]
  },
  {
    "volume": 697,
    "sequence": 38,
    "title": "雜感",
    "author": "韋莊",
    "content": [
      "莫悲建業荊榛滿，昔日繁華是帝京。莫愛廣陵台榭好，也曾蕪沒作荒城。魚龍爵馬皆如夢，風月煙花豈有情。",
      "行客不勞頻悵望，古來朝市歎衰榮。"
    ]
  },
  {
    "volume": 697,
    "sequence": 39,
    "title": "垣縣山中尋李書記山居不遇，留題河次店",
    "author": "韋莊",
    "content": [
      "白雲紅樹eryy東，名鳥群飛古畫中。",
      "仙吏不知何處隱，山南山北雨濛濛。"
    ]
  },
  {
    "volume": 697,
    "sequence": 40,
    "title": "送人遊並汾",
    "author": "韋莊",
    "content": [
      "風雨蕭蕭欲暮秋，獨攜孤劍塞垣遊。",
      "如今虜騎方南牧，莫過陰關第一州。"
    ]
  },
  {
    "volume": 697,
    "sequence": 41,
    "title": "李氏小池亭十二韻",
    "author": "韋莊",
    "content": [
      "積石亂巉巉，庭莎綠不芟。小橋低跨水，危檻半依岩。",
      "花落魚爭唼，櫻紅鳥競鵮。引泉疏地脈，掃絮積山嵌。",
      "古柳紅綃織，新篁紫綺緘。養猿秋嘯月，放鶴夜棲杉。",
      "枕簟溪雲膩，池塘海雨鹹。語窗雞逞辨，舐鼎犬偏饞。",
      "踏蘚青黏屐，攀蘿綠映衫。訪僧舟北渡，貰酒日西銜。",
      "遲客登高閣，題詩繞翠岩。家藏何所寶，清韻滿琅函。"
    ]
  },
  {
    "volume": 697,
    "sequence": 42,
    "title": "遣興",
    "author": "韋莊",
    "content": [
      "如幻如泡世，多愁多病身。亂來知酒聖，貧去覺錢神。",
      "異國清明節，空江寂寞春。聲聲林上鳥，喚我北歸秦。"
    ]
  },
  {
    "volume": 697,
    "sequence": 43,
    "title": "婺州和陸諫議將赴闕懷陽羨山居",
    "author": "韋莊",
    "content": [
      "望闕路仍遠，子牟魂欲飛。道開燒藥鼎，僧寄臥雲衣。",
      "故國饒芳草，他山掛夕暉。東陽雖勝地，王粲奈思歸。"
    ]
  },
  {
    "volume": 697,
    "sequence": 44,
    "title": "江上題所居",
    "author": "韋莊",
    "content": [
      "故人相別盡朝天，苦竹江頭獨閉關。落日亂蟬蕭帝寺，碧雲歸鳥謝家山。青州從事來偏熟，泉布先生老漸慳。",
      "不是對花長酩酊，永嘉時代不如閑。"
    ]
  },
  {
    "volume": 697,
    "sequence": 45,
    "title": "婺州屏居蒙右省王拾遺車枉降訪病中延候不得因成寄謝",
    "author": "韋莊",
    "content": [
      "三年流落臥漳濱，王粲思家拭淚頻。畫角莫吹殘月夜，病心方憶故園春。自為江上樵蘇客，不識天邊侍從臣。",
      "怪得白鷗驚去盡，綠蘿門外有朱輪。"
    ]
  },
  {
    "volume": 697,
    "sequence": 46,
    "title": "將卜蘭芷村居留別郡中在仕",
    "author": "韋莊",
    "content": [
      "蘭芷江頭寄斷蓬，移家空載一帆風。伯倫嗜酒還因亂，平子歸田不為窮。避世漂零人境外，結茅依約畫屏中。",
      "從今隱去應難覓，深入蘆花作釣翁。"
    ]
  },
  {
    "volume": 697,
    "sequence": 47,
    "title": "和陸諫議避地寄東陽進退未決見寄",
    "author": "韋莊",
    "content": [
      "未歸天路紫雲深，暫駐東陽歲月侵。入洛聲華當世重，閔周章句滿朝吟。開爐夜看黃芽鼎，臥甕閑欹白玉簪。",
      "讀易草玄人不會，憂君心是致君心。"
    ]
  },
  {
    "volume": 697,
    "sequence": 48,
    "title": "山墅閑題",
    "author": "韋莊",
    "content": [
      "邐迤前岡厭後岡，一川桑柘好殘陽。主人饋餉炊紅黍，鄰父攜竿釣紫魴。靜極卻嫌流水鬧，閑多翻笑野雲忙。",
      "有名不那無名客，獨閉衡門避建康。"
    ]
  },
  {
    "volume": 697,
    "sequence": 49,
    "title": "江上逢故人",
    "author": "韋莊",
    "content": [
      "前年送我曲江西，紅杏園中醉似泥。今日逢君越溪上，杜鵑花發鷓鴣啼。來時舊裏人誰在，別後滄波路幾迷。",
      "江畔玉樓多美酒，仲宣懷土莫淒淒。"
    ]
  },
  {
    "volume": 697,
    "sequence": 50,
    "title": "旅中感遇寄呈李秘書昆仲",
    "author": "韋莊",
    "content": [
      "南望愁雲鎖翠微，謝家樓閣雨霏霏。劉楨病後新詩少，阮籍貧來好客稀。猶喜故人天外至，許將孤劍日邊歸。",
      "懷鄉不怕嚴陵笑，只待秋風別釣磯。"
    ]
  },
  {
    "volume": 697,
    "sequence": 51,
    "title": "送範評事入關",
    "author": "韋莊",
    "content": [
      "寂寥門戶寡相親，日日頻來只有君。正喜琴尊長作伴，忽攜書劍遠辭群。傷心柳色離亭見，fW耳蟬聲故國聞。",
      "為報明年杏園客，與留絕豔待終軍。"
    ]
  },
  {
    "volume": 697,
    "sequence": 52,
    "title": "東陽酒家贈別二絕句",
    "author": "韋莊",
    "content": [
      "送君同上酒家樓，酩酊翻成一笑休。",
      "正是落花饒悵望，醉鄉前路莫回頭。",
      "天涯方歎異鄉身，又向天涯別故人。",
      "明日五更孤店月，醉醒何處淚沾巾。"
    ]
  },
  {
    "volume": 697,
    "sequence": 53,
    "title": "江上村居",
    "author": "韋莊",
    "content": [
      "本無蹤跡戀柴扃，世亂須教識道情。顛倒夢魂愁裏得，撅奇詩句望中生。花緣豔絕栽難好，山為看多詠不成。",
      "聞道漢軍新破虜，使來仍說近離京。"
    ]
  },
  {
    "volume": 697,
    "sequence": 54,
    "title": "江外思鄉",
    "author": "韋莊",
    "content": [
      "年年春日異鄉悲，杜曲黃鶯可得知。",
      "更被夕陽江岸上，斷腸煙柳一絲絲。"
    ]
  },
  {
    "volume": 697,
    "sequence": 55,
    "title": "和鄭拾遺秋日感事一百韻",
    "author": "韋莊",
    "content": [
      "禍亂天心厭，流離客思傷。有家拋上國，無罪謫遐方。",
      "負笈將辭越，揚帆欲泛湘。避時難駐足，感事易回腸。",
      "雅道何銷德，妖星忽耀芒。中原初縱燎，下國竟探湯。",
      "盜據三秦地，兵纏八水鄉。戰塵輕犯闕，羽旆遠巡梁。",
      "自此修文代，俄成講武場。熊羆驅涿鹿，犀象走昆陽。",
      "禦馬迷新棧，宮娥改舊妝。五丁功再睹，八難事難忘。",
      "鳳引金根疾，兵環玉弩強。建牙雖可恃，摩壘詎能防。",
      "霍廟神遐遠，圯橋路杳茫。出師威似虎，禦敵狠如羊。",
      "眉畫猶思赤，巾裁未厭黃。晨趨鳴鐵騎，夜舞挹瓊觴。",
      "僭侈彤襜亂，喧呼繡cK攘。但聞爭曳組，詎見學垂韁。",
      "鵲印提新篆，龍泉奪曉霜。軍威徒逗撓，我武自維揚。",
      "負扆勞天眷，凝旒念國章。繡旗張畫獸，寶馬躍紅鴦。",
      "但欲除妖氣，甯思蔽耿光。曉煙生帝裏，夜火入春坊。",
      "鳥怪巢宮樹，狐驕上苑牆。設危終在德，視履豈無祥。",
      "氣激雷霆怒，神驅嶽瀆忙。功高分虎節，位下恥龍驤。",
      "遍命登壇將，巡封異姓王。志求扶墜典，力未振頹綱。",
      "漢路閑雕鶚，雲衢駐驌驦。寶裝軍器麗，麝裛戰袍香。",
      "日睹兵書捷，時聞虜騎亡。人心驚獬豸，雀意伺螳螂。",
      "上略咸推妙，前鋒詎可當。紆金光照耀，執玉意藏昂。",
      "覆餗非無謂，奢華事每詳。四民皆組綬，九土墮耕桑。",
      "飛騎黃金勒，香車翠鈿裝。八珍羅膳府，五采鬥筐床。",
      "宴集喧華第，歌鐘簇畫梁。永期傳子姓，寧誤犯天狼。",
      "未睹君除側，徒思玉在傍。竄身奚可保，易地喜相將。",
      "國運方夷險，天心詎測量。九流雖暫蔽，三柄豈相妨。",
      "小孽乖躔次，中興系昊蒼。法堯功已普，罪己德非涼。",
      "帝念惟思理，臣心豈自遑。詔催青瑣客，時待紫微郎。",
      "定難輸宸算，勝災減禦粱。皇恩思蕩蕩，睿澤轉洋洋。",
      "偃臥雖非晚，艱難亦備嘗。舜庭招諫鼓，漢殿上書囊。",
      "儉德遵三尺，清朝俟一匡。世隨漁父醉，身效接輿狂。",
      "竄逐同天寶，遭罹異建康。道孤悲海澨，家遠隔天潢。",
      "卒歲貧無褐，經秋病泛漳。似魚甘去乙，比蟹未成筐。",
      "守道慚無補，趨時愧不臧。殷牛常在耳，晉豎欲潛肓。",
      "忸恨山思板，懷歸海欲航。角吹魂悄悄，笛引淚浪浪。",
      "亂覺乾坤窄，貧知日月長。勢將隨鶴列，忽喜遇鴛行。",
      "已報新回駕，仍聞近納隍。文風銷劍楯，禮物換旗裳。",
      "紫闥重開序，青衿再設庠。黑頭期命爵，赬尾尚憂魴。",
      "吳阪嘶騏驥，岐山集鳳凰。詞源波浩浩，諫署玉鏘鏘。",
      "飼雀曾傳慶，烹蛇詎有殃。弢弓揮勁鏃，匣劍淬神鋩。",
      "諤諤寧慚直，堂堂不謝張。曉風趨建禮，夜月直文昌。",
      "去國時雖久，安邦志不常。良金爐自躍，美玉櫝難藏。",
      "北望心如旆，西歸律變商。跡隨江燕去，心逐塞鴻翔。",
      "晚翠籠桑塢，斜暉掛竹堂。路愁千里月，田愛萬斯箱。",
      "伴釣歌前浦，隨樵上遠岡。鷺眠依晚嶼，鳥浴上枯楊。",
      "驚夢緣欹枕，多吟為倚廊。訪僧紅葉寺，題句白雲房。",
      "帆外青楓老，尊前紫菊芳。夜燈銀耿耿，曉露玉瀼瀼。",
      "異國慚傾蓋，歸塗俟並糧。身雖留震澤，心已過雷塘。",
      "執友知誰在，家山各已荒。海邊登桂楫，煙外泛雲檣。",
      "巢樹禽思越，嘶風馬戀羌。寒聲愁聽杵，空館厭聞螿。",
      "望闕飛華蓋，趨朝振玉璫。米慚無薏苡，面喜有恍榔。",
      "話別心重結，傷時淚一滂。佇歸蓬島後，綸詔潤青緗。"
    ]
  },
  {
    "volume": 697,
    "sequence": 56,
    "title": "夢入關",
    "author": "韋莊",
    "content": [
      "夢中乘傳過關亭，南望蓮峰簇簇青。",
      "馬上正吟歸去好，覺來江月滿前庭。"
    ]
  },
  {
    "volume": 697,
    "sequence": 57,
    "title": "送人歸上國",
    "author": "韋莊",
    "content": [
      "送君江上日西斜，泣向江邊滿樹花。",
      "若見青雲舊相識，為言流落在天涯。"
    ]
  },
  {
    "volume": 697,
    "sequence": 58,
    "title": "聞春鳥",
    "author": "韋莊",
    "content": [
      "雲晴春鳥滿江村，還似長安舊日聞。",
      "紅杏花前應笑我，我今憔悴亦羞君。"
    ]
  },
  {
    "volume": 697,
    "sequence": 59,
    "title": "櫻桃樹",
    "author": "韋莊",
    "content": [
      "記得初生雪滿枝，和蜂和蝶帶花移。",
      "而今花落遊蜂去，空作主人惆悵詩。"
    ]
  },
  {
    "volume": 697,
    "sequence": 60,
    "title": "獨鶴",
    "author": "韋莊",
    "content": [
      "夕陽灘上立裴回，紅蓼風前雪翅開。",
      "應為不知棲宿處，幾回飛去又飛來。"
    ]
  },
  {
    "volume": 697,
    "sequence": 61,
    "title": "新栽竹",
    "author": "韋莊",
    "content": [
      "寂寞階前見此君，繞欄吟罷卻沾巾。",
      "異鄉流落誰相識，唯有叢篁似主人。"
    ]
  },
  {
    "volume": 697,
    "sequence": 62,
    "title": "稻田",
    "author": "韋莊",
    "content": [
      "綠波春浪滿前陂，極目連雲罷亞肥。",
      "更被鷺鶿千點雪，破煙來入畫屏飛。"
    ]
  },
  {
    "volume": 697,
    "sequence": 63,
    "title": "庭前菊",
    "author": "韋莊",
    "content": [
      "為憶長安爛熳開，我今移爾滿庭栽。",
      "紅蘭莫笑青青色，曾向龍山泛酒來。"
    ]
  },
  {
    "volume": 697,
    "sequence": 64,
    "title": "燕來",
    "author": "韋莊",
    "content": [
      "去歲辭巢別近鄰，今來空訝草堂新。",
      "花開對語應相問，不是村中舊主人。"
    ]
  },
  {
    "volume": 697,
    "sequence": 65,
    "title": "倚柴關",
    "author": "韋莊",
    "content": [
      "杖策無言獨倚關，如癡如醉又如閑。",
      "孤吟盡日何人會，依約前山似故山。"
    ]
  },
  {
    "volume": 697,
    "sequence": 66,
    "title": "題七步廊",
    "author": "韋莊",
    "content": [
      "席門無計那殘陽，更接簷前七步廊。",
      "不羨東都丞相宅，每行吟得好篇章。"
    ]
  },
  {
    "volume": 697,
    "sequence": 67,
    "title": "語松竹",
    "author": "韋莊",
    "content": [
      "庭前芳草綠於袍，堂上詩人欲二毛。",
      "多病不禁秋寂寞，雨松風竹莫騷騷。"
    ]
  }
]