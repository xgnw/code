[
  {
    "volume": 1,
    "sequence": 1,
    "title": "帝京篇十首",
    "author": "李世民",
    "content": [
      "秦川雄帝宅，函谷壯皇居。綺殿千尋起，離宮百雉餘。",
      "連薨遙接漢，飛觀迥淩虛。雲日隱層闕，風煙出綺疏。",
      "岩廊罷機務，崇文聊駐輦。玉匣啟龍圖，金繩披鳳篆。",
      "韋編斷仍續，縹帙舒還卷。對此乃淹留，欹案觀墳典。",
      "移步出詞林，停輿欣武宴。雕弓寫明月，駿馬疑流電。",
      "驚雁落虛弦，啼猿悲急箭。閱賞誠多美，於茲乃忘倦。",
      "鳴笳臨樂館，眺聽歡芳節。急管韻朱弦，清歌凝白雪。",
      "彩鳳肅來儀，玄鶴紛成列。去茲鄭衛聲，雅音方可悅。",
      "芳辰追逸趣，禁苑信多奇。橋形通漢上，峰勢接雲危。",
      "煙霞交隱映，花鳥自參差。何如肆轍跡，萬里賞瑤池。",
      "飛蓋去芳園，蘭橈遊翠渚。萍間日彩亂，荷處香風舉。",
      "桂楫滿中川，弦歌振長嶼。豈必汾河曲，方為歡宴所。",
      "落日雙闕昏，回輿九重暮。長煙散初碧，皎月澄輕素。",
      "搴幌玩琴書，開軒引雲霧。斜漢耿層閣，清風搖玉樹。",
      "歡樂難再逢，芳辰良可惜。玉酒泛雲罍，蘭殽陳綺席。",
      "千鐘合堯禹，百獸諧金石。得志重寸陰，忘懷輕尺璧。",
      "建章歡賞夕，二八盡妖妍。羅綺昭陽殿，芬芳玳瑁筵。",
      "佩移星正動，扇掩月初圓。無勞上懸圃，即此對神仙。",
      "以茲遊觀極，悠然獨長想。披卷覽前蹤，撫躬尋既往。",
      "望古茅茨約，瞻今蘭殿廣。人道惡高危，虛心戒盈蕩。",
      "奉天竭誠敬，臨民思惠養。納善察忠諫，明科慎刑賞。",
      "六五誠難繼，四三非易仰。廣待淳化敷，方嗣雲亭響。"
    ]
  },
  {
    "volume": 1,
    "sequence": 2,
    "title": "飲馬長城窟行",
    "author": "李世民",
    "content": [
      "塞外悲風切，交河冰已結。瀚海百重波，陰山千里雪。",
      "迥戍危烽火，層巒引高節。悠悠卷旆旌，飲馬出長城。",
      "寒沙連騎跡，朔吹斷邊聲。胡塵清玉塞，羌笛韻金鉦。",
      "絕漠干戈戢，車徒振原隰。都尉反龍堆，將軍旋馬邑。",
      "揚麾氛霧靜，紀石功名立。荒裔一戎衣，靈台凱歌入。"
    ]
  },
  {
    "volume": 1,
    "sequence": 3,
    "title": "執契靜三邊",
    "author": "李世民",
    "content": [
      "執契靜三邊，持衡臨萬姓。玉彩輝關燭，金華流日鏡。",
      "無為宇宙清，有美璿璣正。皎佩星連景，飄衣雲結慶。",
      "戢武耀七德，升文輝九功。煙波澄舊碧，塵火息前紅。",
      "霜野韜蓮劍，關城罷月弓。錢綴榆天合，新城柳塞空。",
      "花銷蔥嶺雪，縠盡流沙霧。秋駕轉兢懷，春冰彌軫慮。",
      "書絕龍庭羽，烽休鳳穴戍。衣宵寢二難，食旰餐三懼。",
      "翦暴興先廢，除凶存昔亡。圓蓋歸天壤，方輿入地荒。",
      "孔海池京邑，雙河沼帝鄉。循躬思勵己，撫俗愧時康。",
      "元首佇鹽梅，股肱惟輔弼。羽賢崆嶺四，翼聖襄城七。",
      "澆俗庶反淳，替文聊就質。已知隆至道，共歡區宇一。"
    ]
  },
  {
    "volume": 1,
    "sequence": 4,
    "title": "正日臨朝",
    "author": "李世民",
    "content": [
      "條風開獻節，灰律動初陽。百蠻奉遐贐，萬國朝未央。",
      "雖無舜禹跡，幸欣天地康。車軌同八表，書文混四方。",
      "赫奕儼冠蓋，紛綸盛服章。羽旄飛馳道，鐘鼓震岩廊。",
      "組練輝霞色，霜戟耀朝光。晨宵懷至理，終愧撫遐荒。"
    ]
  },
  {
    "volume": 1,
    "sequence": 5,
    "title": "幸武功慶善宮",
    "author": "李世民",
    "content": [
      "壽丘惟舊跡，酆邑乃前基。粵予承累聖，懸弧亦在茲。",
      "弱齡逢運改，提劍郁匡時。指麾八荒定，懷柔萬國夷。",
      "梯山咸入款，駕海亦來思。單于陪武帳，日逐衛文䪥。",
      "端扆朝四岳，無為任百司。霜節明秋景，輕冰結水湄。",
      "芸黃遍原隰，禾穎積京畿。共樂還鄉宴，歡比大風詩。"
    ]
  },
  {
    "volume": 1,
    "sequence": 6,
    "title": "重幸武功",
    "author": "李世民",
    "content": [
      "代馬依朔吹，驚禽愁昔叢。況茲承眷德，懷舊感深衷。",
      "積善忻餘慶，暢武悅成功。垂衣天下治，端拱車書同。",
      "白水巡前跡，丹陵幸舊宮。列筵歡故老，高宴聚新豐。",
      "駐蹕撫田畯，回輿訪牧童。瑞氣縈丹闕，祥煙散碧空。",
      "孤嶼含霜白，遙山帶日紅。於焉歡擊築，聊以詠南風。"
    ]
  },
  {
    "volume": 1,
    "sequence": 7,
    "title": "經破薛舉戰地",
    "author": "李世民",
    "content": [
      "昔年懷壯氣，提戈初仗節。心隨朗日高，志與秋霜潔。",
      "移鋒驚電起，轉戰長河決。營碎落星沉，陣卷橫雲裂。",
      "一揮氛沴靜，再舉鯨鯢滅。于茲俯舊原，屬目駐華軒。",
      "沉沙無故跡，減灶有殘痕。浪霞穿水淨，峰霧抱蓮昏。",
      "世途亟流易，人事殊今昔。長想眺前蹤，撫躬聊自適。"
    ]
  },
  {
    "volume": 1,
    "sequence": 8,
    "title": "過舊宅二首",
    "author": "李世民",
    "content": [
      "新豐停翠輦，譙邑駐鳴笳。園荒一徑斷，苔古半階斜。",
      "前池消舊水，昔樹發今花。一朝辭此地，四海遂為家。",
      "金輿巡白水，玉輦駐新豐。紐落藤披架，花殘菊破叢。",
      "葉鋪荒草蔓，流竭半池空。紉佩蘭凋徑，舒圭葉翦桐。",
      "昔地一蕃內，今宅九圍中。架海波澄鏡，韜戈器反農。",
      "八表文同軌，無勞歌大風。"
    ]
  },
  {
    "volume": 1,
    "sequence": 9,
    "title": "還陝述懷",
    "author": "李世民",
    "content": [
      "慨然撫長劍，濟世豈邀名。星旗紛電舉，日羽肅天行。",
      "遍野屯萬騎，臨原駐五營。登山麾武節，背水縱神兵。",
      "在昔戎戈動，今來宇宙平。"
    ]
  },
  {
    "volume": 1,
    "sequence": 10,
    "title": "入潼關",
    "author": "李世民",
    "content": [
      "崤函稱地險，襟帶壯兩京。霜峰直臨道，冰河曲繞城。",
      "古木參差影，寒猿斷續聲。冠蓋往來合，風塵朝夕驚。",
      "高談先馬度，偽曉預雞鳴。棄繻懷遠志，封泥負壯情。",
      "別有真人氣，安知名不名。"
    ]
  },
  {
    "volume": 1,
    "sequence": 11,
    "title": "於北平作",
    "author": "李世民",
    "content": [
      "翠野駐戎軒，盧龍轉征旆。遙山麗如綺，長流縈似帶。",
      "海氣百重樓，岩松千丈蓋。茲焉可遊賞，何必襄城外。"
    ]
  },
  {
    "volume": 1,
    "sequence": 12,
    "title": "遼城望月",
    "author": "李世民",
    "content": [
      "玄兔月初明，澄輝照遼碣。映雲光暫隱，隔樹花如綴。",
      "魄滿桂枝圓，輪虧鏡彩缺。臨城卻影散，帶暈重圍結。",
      "駐蹕俯九都，停觀妖氛滅。"
    ]
  },
  {
    "volume": 1,
    "sequence": 13,
    "title": "春日登陝州城樓俯眺原野廻丹碧綴煙霞密翠斑紅芳菲花柳即目川岫聊以命篇",
    "author": "李世民",
    "content": [
      "碧原開霧隰，綺嶺峻霞城。煙峰高下翠，日浪淺深明。",
      "斑紅妝蕊樹，圓青壓溜荊。跡岩勞傅想，窺野訪莘情。",
      "巨川何以濟，舟楫佇時英。"
    ]
  },
  {
    "volume": 1,
    "sequence": 14,
    "title": "春日玄武門宴群臣",
    "author": "李世民",
    "content": [
      "韶光開令序，淑氣動芳年。駐輦華林側，高宴柏梁前。",
      "紫庭文佩滿，丹墀袞紱連。九夷簉瑤席，五狄列瓊筵。",
      "娛賓歌湛露，廣樂奏鈞天。清尊浮綠醑，雅曲韻朱弦。",
      "粵余君萬國，還慚撫八埏。庶幾保貞固，虛己厲求賢。"
    ]
  },
  {
    "volume": 1,
    "sequence": 15,
    "title": "登三臺言志",
    "author": "李世民",
    "content": [
      "未央初壯漢，阿房昔侈秦。在危猶騁麗，居奢遂役人。",
      "豈如家四海，日宇罄朝倫。扇天裁戶舊，砌地翦基新。",
      "引月擎宵桂，飄雲逼曙鱗。露除光炫玉，霜闕映雕銀。",
      "舞接花梁燕，歌迎鳥路塵。鏡池波太液，莊苑麗宜春。",
      "作異甘泉日，停非路寢辰。念勞慚逸己，居曠返勞神。",
      "所欣成大廈，宏材佇渭濱。"
    ]
  },
  {
    "volume": 1,
    "sequence": 16,
    "title": "出獵",
    "author": "李世民",
    "content": [
      "楚王雲夢澤，漢帝長楊宮。豈若因農暇，閱武出轘嵩。",
      "三驅陳銳卒，七萃列材雄。寒野霜氛白，平原燒火紅。",
      "雕戈夏服箭，羽騎綠沉弓。怖獸潛幽壑，驚禽散翠空。",
      "長煙晦落景，灌木振嚴風。所為除民瘼，非是悅林叢。"
    ]
  },
  {
    "volume": 1,
    "sequence": 17,
    "title": "冬狩",
    "author": "李世民",
    "content": [
      "烈烈寒風起，慘慘飛雲浮。霜濃凝廣隰，冰厚結清流。",
      "金鞍移上苑，玉勒騁平疇。旌旗四望合，罝羅一面求。",
      "楚踣爭兕殪，秦亡角鹿愁。獸忙投密樹，鴻驚起礫洲。",
      "騎斂原塵靜，戈回嶺日收。心非洛汭逸，意在渭濱遊。",
      "禽荒非所樂，撫轡更招憂。"
    ]
  },
  {
    "volume": 1,
    "sequence": 18,
    "title": "春日望海",
    "author": "李世民",
    "content": [
      "披襟眺滄海，憑軾玩春芳。積流橫地紀，疏派引天潢。",
      "仙氣凝三嶺，和風扇八荒。拂潮雲布色，穿浪日舒光。",
      "照岸花分彩，迷雲雁斷行。懷卑運深廣，持滿守靈長。",
      "有形非易測，無源詎可量。洪濤經變野，翠島屢成桑。",
      "之罘思漢帝，碣石想秦皇。霓裳非本意，端拱且圖王。"
    ]
  },
  {
    "volume": 1,
    "sequence": 19,
    "title": "臨洛水",
    "author": "李世民",
    "content": [
      "春搜馳駿骨，總轡俯長河。霞處流縈錦，風前漾卷羅。",
      "水花翻照樹，堤蘭倒插波。豈必汾陰曲，秋雲發棹歌。"
    ]
  },
  {
    "volume": 1,
    "sequence": 20,
    "title": "望終南山",
    "author": "李世民",
    "content": [
      "重巒俯渭水，碧嶂插遙天。出紅扶嶺日，入翠貯岩煙。",
      "疊松朝若夜，複岫闕疑全。對此恬千慮，無勞訪九仙。"
    ]
  },
  {
    "volume": 1,
    "sequence": 21,
    "title": "元日",
    "author": "李世民",
    "content": [
      "高軒曖春色，邃閣媚朝光。彤庭飛彩旆，翠幌曜明璫。",
      "恭己臨四極，垂衣馭八荒。霜戟列丹陛，絲竹韻長廊。",
      "穆矣熏風茂，康哉帝道昌。繼文遵後軌，循古鑒前王。",
      "草秀故春色，梅豔昔年妝。巨川思欲濟，終以寄舟航。"
    ]
  },
  {
    "volume": 1,
    "sequence": 22,
    "title": "初春登樓即目觀作述懷",
    "author": "李世民",
    "content": [
      "憑軒俯蘭閣，眺矚散靈襟。綺峰含翠霧，照日蕊紅林。",
      "鏤丹霞錦岫，殘素雪斑岑。拂浪堤垂柳，嬌花鳥續吟。",
      "連甍豈一拱，眾幹如千尋。明非獨材力，終藉棟樑深。",
      "彌懷矜樂志，更懼戒盈心。愧制勞居逸，方規十產金。"
    ]
  },
  {
    "volume": 1,
    "sequence": 23,
    "title": "首春",
    "author": "李世民",
    "content": [
      "寒隨窮律變，春逐鳥聲開。初風飄帶柳，晚雪間花梅。",
      "碧林青舊竹，綠沼翠新苔。芝田初雁去，綺樹巧鶯來。"
    ]
  },
  {
    "volume": 1,
    "sequence": 24,
    "title": "初晴落景",
    "author": "李世民",
    "content": [
      "晚霞聊自怡，初晴彌可喜。日晃百花色，風動千林翠。",
      "池魚躍不同，園鳥聲還異。寄言博通者，知予物外志。"
    ]
  },
  {
    "volume": 1,
    "sequence": 25,
    "title": "初夏",
    "author": "李世民",
    "content": [
      "一朝春夏改，隔夜鳥花遷。陰陽深淺葉，曉夕重輕煙。",
      "哢鶯猶響殿，橫絲正網天。佩高蘭影接，綬細草紋連。",
      "碧鱗驚棹側，玄燕舞簷前。何必汾陽處，始複有山泉。"
    ]
  },
  {
    "volume": 1,
    "sequence": 26,
    "title": "度秋",
    "author": "李世民",
    "content": [
      "夏律昨留灰，秋箭今移晷。峨嵋岫初出，洞庭波漸起。",
      "桂白髮幽岩，菊黃開灞涘。運流方可歎，含毫屬微理。"
    ]
  },
  {
    "volume": 1,
    "sequence": 27,
    "title": "儀鸞殿早秋",
    "author": "李世民",
    "content": [
      "寒驚薊門葉，秋發小山枝。松陰背日轉，竹影避風移。",
      "提壺菊花岸，高興芙蓉池。欲知涼氣早，巢空燕不窺。"
    ]
  },
  {
    "volume": 1,
    "sequence": 28,
    "title": "秋日即目",
    "author": "李世民",
    "content": [
      "爽氣浮丹闕，秋光澹紫宮。衣碎荷疏影，花明菊點叢。",
      "袍輕低草露，蓋側舞松風。散岫飄雲葉，迷路飛煙鴻。",
      "砌冷蘭凋佩，閨寒樹隕桐。別鶴棲琴裏，離猿啼峽中。",
      "落野飛星箭，弦虛半月弓。芳菲夕霧起，暮色滿房櫳。"
    ]
  },
  {
    "volume": 1,
    "sequence": 29,
    "title": "山閣晚秋",
    "author": "李世民",
    "content": [
      "山亭秋色滿，岩牖涼風度。疏蘭尚染煙，殘菊猶承露。",
      "古石衣新苔，新巢封古樹。曆覽情無極，咫尺輪光暮。"
    ]
  },
  {
    "volume": 1,
    "sequence": 30,
    "title": "秋暮言志",
    "author": "李世民",
    "content": [
      "朝光浮燒野，霜華淨碧空。結浪冰初鏡，在徑菊方叢。",
      "約嶺煙深翠，分旗霞散紅。抽思滋泉側，飛想傅岩中。",
      "已獲千箱慶，何以繼熏風。"
    ]
  },
  {
    "volume": 1,
    "sequence": 31,
    "title": "喜雪",
    "author": "李世民",
    "content": [
      "碧昏朝合霧，丹卷暝韜霞。結葉繁雲色，凝瓊遍雪華。",
      "光樓皎若粉，映幕集疑沙。泛柳飛飛絮，妝梅片片花。",
      "照璧台圓月，飄珠箔穿露。瑤潔短長階，玉叢高下樹。",
      "映桐珪累白，縈峰蓮抱素。斷續氣將沉，徘徊歲雲暮。",
      "懷珍愧隱德，表瑞佇豐年。蕊間飛禁苑，鶴處舞伊川。",
      "儻詠幽蘭曲，同歡黃竹篇。"
    ]
  },
  {
    "volume": 1,
    "sequence": 32,
    "title": "秋日斅庾信體",
    "author": "李世民",
    "content": [
      "嶺銜宵月桂，珠穿曉露叢。蟬啼覺樹冷，螢火不溫風。",
      "花生圓菊蕊，荷盡戲魚通。晨浦鳴飛雁，夕渚集棲鴻。",
      "颯颯高天吹，氛澄下熾空。"
    ]
  },
  {
    "volume": 1,
    "sequence": 33,
    "title": "賦尚書",
    "author": "李世民",
    "content": [
      "崇文時駐步，東觀還停輦。輟膳玩三墳，暉燈披五典。",
      "寒心睹肉林，飛魄看沉湎。縱情昏主多，克己明君鮮。",
      "滅身資累惡，成名由積善。既承百王末，戰兢隨歲轉。"
    ]
  },
  {
    "volume": 1,
    "sequence": 34,
    "title": "詠司馬彪續漢志",
    "author": "李世民",
    "content": [
      "二儀初創象，三才乃分位。非惟樹司牧，固亦垂文字。",
      "綿代更膺期，芳圖無輟記。炎漢承君道，英謨纂神器。",
      "潛龍既可躍，逵兔奚難致。前史殫妙詞，後昆沉雅思。",
      "書言揚盛跡，補闕興洪志。川穀猶舊途，郡國開新意。",
      "梅山未覺朽，谷水誰雲異。車服隨名表，文物因時置。",
      "鳳戟翼康衢，鑾輿總柔轡。清濁必能澄，洪纖幸無棄。",
      "觀儀不失序，遵禮方由事。政宣竹律和，時平玉條備。",
      "文囿雕奇彩，藝門蘊深致。雲飛星共流，風揚月兼至。",
      "類禋遵令典，壇壝資良地。五勝竟無違，百司誠有庇。",
      "粵予承暇景，談叢引泉秘。討論窮義府，看核披經笥。",
      "大辨良難仰，小學終先匱。聞道諒知榮，含毫孰忘愧。"
    ]
  },
  {
    "volume": 1,
    "sequence": 35,
    "title": "詠風",
    "author": "李世民",
    "content": [
      "蕭條起關塞，搖颺下蓬瀛。拂林花亂彩，響穀鳥分聲。",
      "披雲羅影散，泛水織文生。勞歌大風曲，威加四海清。"
    ]
  },
  {
    "volume": 1,
    "sequence": 36,
    "title": "詠雨",
    "author": "李世民",
    "content": [
      "罩雲飄遠岫，噴雨泛長河。低飛昏嶺腹，斜足灑岩阿。",
      "泫叢珠締葉，起溜鏡圖波。蒙柳添絲密，含吹織空羅。"
    ]
  },
  {
    "volume": 1,
    "sequence": 37,
    "title": "詠雪",
    "author": "李世民",
    "content": [
      "潔野凝晨曜，裝墀帶夕暉。集條分樹玉，拂浪影泉璣。",
      "色灑妝台粉，花飄綺席衣。入扇縈離匣，點素皎殘機。"
    ]
  },
  {
    "volume": 1,
    "sequence": 38,
    "title": "賦得夏首啟節",
    "author": "李世民",
    "content": [
      "北闕三春晚，南榮九夏初。黃鶯弄漸變，翠林花落餘。",
      "瀑流還響穀，猿啼自應虛。早荷向心卷，長楊就影舒。",
      "此時歡不極，調軫坐相於。"
    ]
  },
  {
    "volume": 1,
    "sequence": 39,
    "title": "賦得白日半西山",
    "author": "李世民",
    "content": [
      "紅輪不暫駐，烏飛豈複停。岑霞漸漸落，溪陰寸寸生。",
      "藿葉隨光轉，葵心逐照傾。晚煙含樹色，棲鳥雜流聲。"
    ]
  },
  {
    "volume": 1,
    "sequence": 40,
    "title": "置酒坐飛閣",
    "author": "李世民",
    "content": [
      "高軒臨碧渚，飛簷迥架空。餘花攢鏤檻，殘柳散雕櫳。",
      "岸菊初含蕊，園梨始帶紅。莫慮昆山暗，還共盡杯中。"
    ]
  },
  {
    "volume": 1,
    "sequence": 41,
    "title": "采芙蓉",
    "author": "李世民",
    "content": [
      "結伴戲方塘，攜手上雕航。船移分細浪，風散動浮香。",
      "游鶯無定曲，驚鳧有亂行。蓮稀釧聲斷，水廣棹歌長。",
      "棲烏還密樹，泛流歸建章。"
    ]
  },
  {
    "volume": 1,
    "sequence": 42,
    "title": "賦得櫻桃",
    "author": "李世民",
    "content": [
      "華林滿芳景，洛陽遍陽春。朱顏含遠日，翠色影長津。",
      "喬柯囀嬌鳥，低枝映美人。昔作園中實，今來席上珍。"
    ]
  },
  {
    "volume": 1,
    "sequence": 43,
    "title": "賦得李",
    "author": "李世民",
    "content": [
      "玉衡流桂圃，成蹊正可尋。鶯啼密葉外，蝶戲脆花心。",
      "麗景光朝彩，輕霞散夕陰。暫顧暉章側，還眺靈山林。"
    ]
  },
  {
    "volume": 1,
    "sequence": 44,
    "title": "賦得浮橋",
    "author": "李世民",
    "content": [
      "岸曲非千里，橋斜異七星。暫低逢輦度，還高值浪驚。",
      "水搖文鷁動，纜轉錦花縈。遠近隨輪影，輕重應人行。"
    ]
  },
  {
    "volume": 1,
    "sequence": 45,
    "title": "謁並州大興國寺詩",
    "author": "李世民",
    "content": [
      "回鑾遊福地，極目玩芳晨。梵鐘交二響，法日轉雙輪。",
      "寶刹遙承露，天花近足春。未佩蘭猶小，無絲柳尚新。",
      "圓光低月殿，碎影亂風筠。對此留餘想，超然離俗塵。"
    ]
  },
  {
    "volume": 1,
    "sequence": 46,
    "title": "詠興國寺佛殿前幡",
    "author": "李世民",
    "content": [
      "拂霞疑電落，騰虛狀寫虹。屈伸煙霧裏，低舉白雲中。",
      "紛披乍依迥，掣曳或隨風。念茲輕薄質，無翅強搖空。"
    ]
  },
  {
    "volume": 1,
    "sequence": 47,
    "title": "望送魏徵葬",
    "author": "李世民",
    "content": [
      "閶闔總金鞍，上林移玉輦。野郊愴新別，河橋非舊餞。",
      "慘日映峰沉，愁雲隨蓋轉。哀笳時斷續，悲旌乍舒卷。",
      "望望情何極，浪浪淚空泫。無複昔時人，芳春共誰遣。"
    ]
  },
  {
    "volume": 1,
    "sequence": 48,
    "title": "傷遼東戰亡",
    "author": "李世民",
    "content": [
      "鑿門初奉律，仗戰始臨戎。振鱗方躍浪，騁翼正淩風。",
      "未展六奇術，先虧一簣功。防身豈乏智，殉命有餘忠。"
    ]
  },
  {
    "volume": 1,
    "sequence": 49,
    "title": "月晦",
    "author": "李世民",
    "content": [
      "晦魄移中律，凝暄起麗城。罩雲朝蓋上，穿露曉珠呈。",
      "笑樹花分色，啼枝鳥合聲。披襟歡眺望，極目暢春情。"
    ]
  },
  {
    "volume": 1,
    "sequence": 50,
    "title": "秋日翠微宮",
    "author": "李世民",
    "content": [
      "秋日凝翠嶺，涼吹肅離宮。荷疏一蓋缺，樹冷半帷空。",
      "側陣移鴻影，圓花釘菊叢。攄懷俗塵外，高眺白雲中。"
    ]
  },
  {
    "volume": 1,
    "sequence": 51,
    "title": "初秋夜坐",
    "author": "李世民",
    "content": [
      "斜廊連綺閣，初月照宵幃。塞冷鴻飛疾，園秋蟬噪遲。",
      "露結林疏葉，寒輕菊吐滋。愁心逢此節，長歎獨含悲。"
    ]
  },
  {
    "volume": 1,
    "sequence": 52,
    "title": "秋日二首",
    "author": "李世民",
    "content": [
      "菊散金風起，荷疏玉露圓。將秋數行雁，離夏幾林蟬。",
      "雲凝愁半嶺，霞碎纈高天。還似成都望，直見峨眉前。",
      "爽氣澄蘭沼，秋風動桂林。露凝千片玉，菊散一叢金。",
      "日岫高低影，雲空點綴陰。蓬瀛不可望，泉石且娛心。"
    ]
  },
  {
    "volume": 1,
    "sequence": 53,
    "title": "冬宵各為四韻",
    "author": "李世民",
    "content": [
      "雕宮靜龍漏，綺閣宴公侯。珠簾燭焰動，繡柱月光浮。",
      "雲起將歌發，風停與管遒。瑣除任多士，端扆竟何憂。"
    ]
  },
  {
    "volume": 1,
    "sequence": 54,
    "title": "冬日臨昆明池",
    "author": "李世民",
    "content": [
      "石鯨分玉溜，劫燼隱平沙。柳影冰無葉，梅心凍有花。",
      "寒野凝朝霧，霜天散夕霞。歡情猶未極，落景遽西斜。"
    ]
  },
  {
    "volume": 1,
    "sequence": 55,
    "title": "望雪",
    "author": "李世民",
    "content": [
      "凍雲宵遍嶺，素雪曉凝華。入牖千重碎，迎風一半斜。",
      "不妝空散粉，無樹獨飄花。縈空慚夕照，破彩謝晨霞。"
    ]
  },
  {
    "volume": 1,
    "sequence": 56,
    "title": "守歲",
    "author": "李世民",
    "content": [
      "暮景斜芳殿，年華麗綺宮。寒辭去冬雪，暖帶入春風。",
      "階馥舒梅素，盤花卷燭紅。共歡新故歲，迎送一宵中。"
    ]
  },
  {
    "volume": 1,
    "sequence": 57,
    "title": "除夜",
    "author": "李世民",
    "content": [
      "歲陰窮暮紀，獻節啟新芳。冬盡今宵促，年開明日長。",
      "冰消出鏡水，梅散入風香。對此歡終宴，傾壺待曙光。"
    ]
  },
  {
    "volume": 1,
    "sequence": 58,
    "title": "詠雨",
    "author": "李世民",
    "content": [
      "和氣吹綠野，梅雨灑芳田。新流添舊澗，宿霧足朝煙。",
      "雁濕行無次，花沾色更鮮。對此欣登歲，披襟弄五弦。"
    ]
  },
  {
    "volume": 1,
    "sequence": 59,
    "title": "賦得含峰雲",
    "author": "李世民",
    "content": [
      "翠樓含曉霧，蓮峰帶晚雲。玉葉依岩聚，金枝觸石分。",
      "橫天結陣影，逐吹起羅文。非複陽臺下，空將惑楚君。"
    ]
  },
  {
    "volume": 1,
    "sequence": 60,
    "title": "三層閣上置音聲",
    "author": "李世民",
    "content": [
      "綺筵移暮景，紫閣引宵煙。隔棟歌塵合，分階舞影連。",
      "聲流三處管，響亂一重弦。不似秦樓上，吹簫空學仙。"
    ]
  },
  {
    "volume": 1,
    "sequence": 61,
    "title": "遠山澄碧霧",
    "author": "李世民",
    "content": [
      "殘雲收翠嶺，夕霧結長空。帶岫凝全碧，障霞隱半紅。",
      "仿佛分初月，飄颻度曉風。還因三裏處，冠蓋遠相通。"
    ]
  },
  {
    "volume": 1,
    "sequence": 62,
    "title": "賦得花庭霧",
    "author": "李世民",
    "content": [
      "蘭氣已熏宮，新蕊半妝叢。色含輕重霧，香引去來風。",
      "拂樹濃舒碧，縈花薄蔽紅。還當雜行雨，仿佛隱遙空。"
    ]
  },
  {
    "volume": 1,
    "sequence": 63,
    "title": "春池柳",
    "author": "李世民",
    "content": [
      "年柳變池台，隋堤曲直回。逐浪絲陰去，迎風帶影來。",
      "疏黃一鳥弄，半翠幾眉開。縈雪臨春岸，參差間早梅。"
    ]
  },
  {
    "volume": 1,
    "sequence": 64,
    "title": "芳蘭",
    "author": "李世民",
    "content": [
      "春暉開紫苑，淑景媚蘭場。映庭含淺色，凝露泫浮光。",
      "日麗參差影，風傳輕重香。會須君子折，佩里作芬芳。"
    ]
  },
  {
    "volume": 1,
    "sequence": 65,
    "title": "詠桃",
    "author": "李世民",
    "content": [
      "禁苑春暉麗，花蹊綺樹妝。綴條深淺色，點露參差光。",
      "向日分千笑，迎風共一香。如何仙嶺側，獨秀隱遙芳。"
    ]
  },
  {
    "volume": 1,
    "sequence": 66,
    "title": "賦簾",
    "author": "李世民",
    "content": [
      "參差垂玉闕，舒卷映蘭宮。珠光搖素月，竹影亂清風。",
      "彩散銀鉤上，文斜桂戶中。惟當雜羅綺，相與媚房櫳。"
    ]
  },
  {
    "volume": 1,
    "sequence": 67,
    "title": "詠烏代陳師道",
    "author": "李世民",
    "content": [
      "淩晨麗城去，薄暮上林棲。辭枝枝暫起，停樹樹還低。",
      "向日終難托，迎風詎肯迷。只待纖纖手，曲裏作宵啼。"
    ]
  },
  {
    "volume": 1,
    "sequence": 68,
    "title": "詠飲馬",
    "author": "李世民",
    "content": [
      "駿骨飲長涇，奔流灑絡纓。細紋連噴聚，亂荇繞蹄縈。",
      "水光鞍上側，馬影溜中橫。翻似天池裏，騰波龍種生。"
    ]
  },
  {
    "volume": 1,
    "sequence": 69,
    "title": "賦得殘菊",
    "author": "李世民",
    "content": [
      "階蘭凝曙霜，岸菊照晨光。露濃晞晚笑，風勁淺殘香。",
      "細葉凋輕翠，圓花飛碎黃。還持今歲色，複結後年芳。"
    ]
  },
  {
    "volume": 1,
    "sequence": 70,
    "title": "賦秋日懸清光賜房玄齡",
    "author": "李世民",
    "content": [
      "秋露凝高掌，朝光上翠微。參差麗雙闕，照耀滿重闈。",
      "仙馭隨輪轉，靈烏帶影飛。臨波無定彩，入隙有圓暉。",
      "還當葵藿志，傾葉自相依。"
    ]
  },
  {
    "volume": 1,
    "sequence": 71,
    "title": "琵琶",
    "author": "李世民",
    "content": [
      "半月無雙影，全花有四時。摧藏千里態，掩抑幾重悲。",
      "促節縈紅袖，清音滿翠帷。駛彈風響急，緩曲釧聲遲。",
      "空餘關隴恨，因此代相思。"
    ]
  },
  {
    "volume": 1,
    "sequence": 72,
    "title": "宴中山",
    "author": "李世民",
    "content": [
      "驅馬出遼陽，萬里轉旗常。對敵六奇舉，臨戎八陣張。",
      "斬鯨澄碧海，卷霧掃扶桑。昔去蘭縈翠，今來桂染芳。",
      "雲芝浮碎葉，冰鏡上朝光。回首長安道，方歡宴柏梁。"
    ]
  },
  {
    "volume": 1,
    "sequence": 73,
    "title": "餞中書侍郎來濟",
    "author": "李世民",
    "content": [
      "曖曖去塵昏灞岸，飛飛輕蓋指河梁。雲峰衣結千重葉，",
      "雪岫花開幾樹妝。深悲黃鶴孤舟遠，獨歎青山別路長。",
      "聊將分袂沾巾淚，還用持添離席觴。"
    ]
  },
  {
    "volume": 1,
    "sequence": 74,
    "title": "於太原召侍臣賜宴守歲",
    "author": "李世民",
    "content": [
      "四時運灰管，一夕變冬春。送寒餘雪盡，迎歲早梅新。"
    ]
  },
  {
    "volume": 1,
    "sequence": 75,
    "title": "詠燭二首",
    "author": "李世民",
    "content": [
      "焰聽風來動，花開不待春。鎮下千行淚，非是為思人。",
      "九龍蟠焰動，四照逐花生。即此流高殿，堪持待月明。"
    ]
  },
  {
    "volume": 1,
    "sequence": 76,
    "title": "詠弓",
    "author": "李世民",
    "content": [
      "上弦明月半，激箭流星遠。落雁帶書驚，啼猿映枝轉。"
    ]
  },
  {
    "volume": 1,
    "sequence": 77,
    "title": "賦得早雁出雲鳴",
    "author": "李世民",
    "content": [
      "初秋玉露清，早雁出空鳴。隔雲時亂影，因風乍含聲。"
    ]
  },
  {
    "volume": 1,
    "sequence": 78,
    "title": "賦得臨池柳",
    "author": "李世民",
    "content": [
      "岸曲絲陰聚，波移帶影疏。還將眉裏翠，來就鏡中舒。"
    ]
  },
  {
    "volume": 1,
    "sequence": 79,
    "title": "賦得臨池竹",
    "author": "李世民",
    "content": [
      "貞條障曲砌，翠葉貫寒霜。拂牖分龍影，臨池待鳳翔。"
    ]
  },
  {
    "volume": 1,
    "sequence": 80,
    "title": "賦得弱柳鳴秋蟬",
    "author": "李世民",
    "content": [
      "散影玉階柳，含翠隱鳴蟬。微形藏葉裏，亂響出風前。"
    ]
  },
  {
    "volume": 1,
    "sequence": 81,
    "title": "探得李",
    "author": "李世民",
    "content": [
      "盤根直盈渚，交幹橫倚天。舒華光四海，卷葉蔭三川。"
    ]
  },
  {
    "volume": 1,
    "sequence": 82,
    "title": "詠小山",
    "author": "李世民",
    "content": [
      "近穀交縈蕊，遙峰對出蓮。徑細無全磴，松小未含煙。"
    ]
  },
  {
    "volume": 1,
    "sequence": 83,
    "title": "賜蕭瑀",
    "author": "李世民",
    "content": [
      "疾風知勁草，板蕩識誠臣。勇夫安識義，智者必懷仁。"
    ]
  },
  {
    "volume": 1,
    "sequence": 84,
    "title": "賜房玄齡",
    "author": "李世民",
    "content": [
      "太液仙舟迥，西園隱上才。未曉征車度，雞鳴關早開。"
    ]
  },
  {
    "volume": 1,
    "sequence": 85,
    "title": "遼東山夜臨秋",
    "author": "李世民",
    "content": [
      "煙生遙岸隱，月落半崖陰。連山驚鳥亂，隔岫斷猿吟。"
    ]
  },
  {
    "volume": 1,
    "sequence": 86,
    "title": "賜魏徵詩",
    "author": "李世民",
    "content": [
      "醽醁勝蘭生，翠濤過玉z1。千日醉不醒，十年味不敗。"
    ]
  },
  {
    "volume": 1,
    "sequence": 87,
    "title": "兩儀殿賦柏梁體",
    "author": "李世民",
    "content": [
      "絕域降附天下平，——李世民",
      "八表無事悅聖情。——淮安王",
      "雲披霧斂天地明，——長孫無忌",
      "登封日觀禪雲亭，——房玄齡",
      "太常具禮方告成。——蕭瑀"
    ]
  },
  {
    "volume": 1,
    "sequence": 88,
    "title": "句",
    "author": "李世民",
    "content": [
      "雪恥酬百王，除凶報千古。",
      "昔乘匹馬去，今驅萬乘來。",
      "近日毛雖暖，聞弦心已驚。"
    ]
  }
]