[
  {
    "volume": 723,
    "sequence": 1,
    "title": "贈曹郎中崇賢所居",
    "author": "李洞",
    "content": [
      "閑坊宅枕穿宮水，聽水分衾蓋蜀繒。藥杵聲中搗殘夢，茶鐺影裏煮孤燈。刑曹樹蔭千年井，華岳樓開萬仞冰。",
      "詩句變風官漸緊，夜濤舂斷海邊藤。"
    ]
  },
  {
    "volume": 723,
    "sequence": 2,
    "title": "贈昭應沈少府",
    "author": "李洞",
    "content": [
      "行宮接縣判雲泉，袍色雖青骨且仙。鄠杜憶過梨栗墅，瀟湘曾棹雪霜天。華山僧別留茶鼎，渭水人來鎖釣船。",
      "東送西迎終幾考，新詩覓得兩三聯。"
    ]
  },
  {
    "volume": 723,
    "sequence": 3,
    "title": "上司空員外",
    "author": "李洞",
    "content": [
      "禪心高臥似疏慵，詩客經過不厭重。藤杖幾攜量磧雪，玉鞭曾把數嵩峰。夜眠古巷當城月，秋直清曹入省鐘。",
      "禹鑿故山歸未得，河聲暗老兩三松。"
    ]
  },
  {
    "volume": 723,
    "sequence": 4,
    "title": "敘舊游寄棲白",
    "author": "李洞",
    "content": [
      "老著重袍坐石房，竺經休講白眉長。省沖鼉沒投江島，曾看魚飛倚海檣。曉炙凍盂原日氣，夜挑蓮碗禁燈光。",
      "吟詩五嶺尋無可，倏忽如今四十霜。"
    ]
  },
  {
    "volume": 723,
    "sequence": 5,
    "title": "哭棲白供奉",
    "author": "李洞",
    "content": [
      "聞說孤窗坐化時，白莎蘿雨滴空池。吟詩堂裏秋關影，禮佛燈前夜照碑。賀雪已成金殿夢，看濤終負石橋期。",
      "逢山對月還惆悵，爭得無言似祖師。"
    ]
  },
  {
    "volume": 723,
    "sequence": 6,
    "title": "贈入內供奉僧",
    "author": "李洞",
    "content": [
      "內殿談經愜帝懷，沃州歸隱計全乖。數條雀尾來南海，一道蟬聲噪禦街。石枕紋含山裏葉，銅瓶口塞井中柴。",
      "因逢夏日西明講，不覺宮人拔鳳釵。"
    ]
  },
  {
    "volume": 723,
    "sequence": 7,
    "title": "感恩書事寄上集義司徒相公",
    "author": "李洞",
    "content": [
      "積雪峰西遇獎稱，半家寒骨起溝塍。鎮時賢相回人鏡，報德慈親點佛燈。授鉞已聞諸國靜，坐籌重見大河澄。",
      "功居第一圖煙閣，依舊終南滿杜陵。"
    ]
  },
  {
    "volume": 723,
    "sequence": 8,
    "title": "贈永崇李將軍充襄陽制置使",
    "author": "李洞",
    "content": [
      "拜官門外發輝光，宿衛陰符注幾行。行處近天龍尾滑，獵時陪帝馬鬃香。九城王氣生旗隊，萬里寒風入箭瘡。",
      "從此浩然聲價歇，武中還有李襄陽。"
    ]
  },
  {
    "volume": 723,
    "sequence": 9,
    "title": "寄淮海惠澤上人",
    "author": "李洞",
    "content": [
      "海濤痕滿舊征衣，長憶初程宿翠微。竹裏橋鳴知馬過，塔中燈露見鴻飛。眉毫別後應盈尺，岩木居來定幾圍。",
      "他日願師容一榻，煎茶掃地學忘機。"
    ]
  },
  {
    "volume": 723,
    "sequence": 10,
    "title": "春日隱居官舍感懷",
    "author": "李洞",
    "content": [
      "風吹燒燼雜汀沙，還似青溪舊寄家。入戶竹生床下葉，隔窗蓮謝鏡中花。苔房毳客論三學，雪嶺巢禽看兩衙。",
      "銷得人間無限事，江亭月白誦南華。"
    ]
  },
  {
    "volume": 723,
    "sequence": 11,
    "title": "春日即事寄一二知己",
    "author": "李洞",
    "content": [
      "浴馬池西一帶泉，開門景物似樊川。朱衣映水人歸縣，白羽遺泥鶴上天。索米夜燒風折木，無車春養雪藏鞭。",
      "縉紳處士知章句，忍使孤窗枕淚眠。"
    ]
  },
  {
    "volume": 723,
    "sequence": 12,
    "title": "廢寺閒居寄懷一二罷舉知己",
    "author": "李洞",
    "content": [
      "病居廢廟冷吟煙，無力爭飛類病蟬。槐省老郎蒙主棄，月陂孤客望誰憐。稅房兼得調猿石，租地仍分浴鶴泉。",
      "處世堪驚又堪愧，一坡山色不論錢。"
    ]
  },
  {
    "volume": 723,
    "sequence": 13,
    "title": "題尼大德院",
    "author": "李洞",
    "content": [
      "雲鬟早歲斷金刀，戒律曾持五百條。臺上燈紅蓮葉密，眉間毫白黛痕銷。繡成佛國銀為地，畫出王城雪覆橋。",
      "清淨高樓松檜寺，世雄翻愧自低腰。"
    ]
  },
  {
    "volume": 723,
    "sequence": 14,
    "title": "懷張喬張霞",
    "author": "李洞",
    "content": [
      "西風吹雨葉還飄，憶我同袍隔海濤。江塔眺山青入佛，邊城履雪白連雕。身離世界歸天竺，影掛虛空度石橋。",
      "應念無成獨流轉，懶磨銅片鬢毛焦。"
    ]
  },
  {
    "volume": 723,
    "sequence": 15,
    "title": "贈徐山人",
    "author": "李洞",
    "content": [
      "徐生何代降坤維，曾伴園公采紫芝。瓦礫變黃憂世換，髭須放白怕人疑。山房古竹粗於樹，海島靈童壽等龜。",
      "知歎有唐三百載，光陰未抵一先棋。"
    ]
  },
  {
    "volume": 723,
    "sequence": 16,
    "title": "寄南嶽僧",
    "author": "李洞",
    "content": [
      "新秋日後曬書天，白日當松影卻圓。五字句求方寸佛，一條街擘兩行蟬。不曾著事於機內，長合教山在眼前。",
      "花落儔公房外石，調猿弄虎歎無緣。"
    ]
  },
  {
    "volume": 723,
    "sequence": 17,
    "title": "華山",
    "author": "李洞",
    "content": [
      "碧山長凍地長秋，日夕泉源聒華州。萬戶煙侵關令宅，四時雲在使君樓。風驅雷電臨河震，鶴引神仙出月游。",
      "峰頂高眠靈藥熟，自無霜雪上人頭。"
    ]
  },
  {
    "volume": 723,
    "sequence": 18,
    "title": "和曹監春晴見寄",
    "author": "李洞",
    "content": [
      "竺廟鄰鐘震曉鴉，春陰蓋石似仙家。蘭台架列排書目，顧渚香浮瀹茗花。膠溜石鬆粘鶴氅，泉離冰井熨僧牙。",
      "功成名著扁舟去，愁睹前題罩碧紗。"
    ]
  },
  {
    "volume": 723,
    "sequence": 19,
    "title": "贈三惠大師",
    "author": "李洞",
    "content": [
      "楓猿嶠角別多時，二教兼修內學師。藥樹影中頻綴偈，蓮峰朵下幾窺棋。游歸筍長齊童子，病起巢成露鶴兒。",
      "詔落五天開夏講，兩街人競禮長眉。"
    ]
  },
  {
    "volume": 723,
    "sequence": 20,
    "title": "送醉畫王處士",
    "author": "李洞",
    "content": [
      "幾年乘興住南吳，狂醉蘭舟夜落湖。別後鶴毛描轉細，近來牛角飲還粗。同餐夏果山何處，共釣秋濤石在無。",
      "關下相逢怪予老，篇章役思繞寰區。"
    ]
  },
  {
    "volume": 723,
    "sequence": 21,
    "title": "聞杜鵑",
    "author": "李洞",
    "content": [
      "萬古瀟湘波上雲，化為流血杜鵑身。長疑啄破青山色，只恐啼穿白日輪。花落玄宗回蜀道，雨收工部宿江津。",
      "聲聲猶得到君耳，不見千秋一甑塵。"
    ]
  },
  {
    "volume": 723,
    "sequence": 22,
    "title": "賦得送軒轅先生歸羅浮山",
    "author": "李洞",
    "content": [
      "舊山歸隱浪搖青，綠鬢山童一帙經。詩帖布帆猿鳥看，藥煎金鼎鬼神聽。洞深頭上聆仙語，船靜鼻中聞海腥。",
      "此處先生應不住，吾君南望漫勞形。"
    ]
  },
  {
    "volume": 723,
    "sequence": 23,
    "title": "送包處士",
    "author": "李洞",
    "content": [
      "秋思枕月臥瀟湘，寄宿慈恩竹裏房。性急卻於棋上慢，身閑未免藥中忙。休拋手網驚龍睡，曾掛頭巾拂鳥行。",
      "聞說石門君舊隱，寒峰濺瀑壞書堂。"
    ]
  },
  {
    "volume": 723,
    "sequence": 24,
    "title": "贈龐煉師",
    "author": "李洞",
    "content": [
      "家住涪江漢語嬌，一聲歌戛玉樓簫。睡融春日柔金縷，妝發秋霞戰翠翹。兩臉酒醺紅杏妒，半胸酥嫩白雲饒。",
      "若能攜手隨仙令，皎皎銀河渡鵲橋。"
    ]
  },
  {
    "volume": 723,
    "sequence": 25,
    "title": "送友罷舉赴邊職",
    "author": "李洞",
    "content": [
      "出剡篇章入洛文，無人細讀歎俱焚。莫辭秉笏隨紅旆，便好攜家住白雲。過水象浮蠻境見，隔江猿叫漢州聞。",
      "高談闊略陳從事，盟誓邊庭壯我軍。"
    ]
  },
  {
    "volume": 723,
    "sequence": 26,
    "title": "病猿",
    "author": "李洞",
    "content": [
      "瘦纏金鎖惹朱樓，一別巫山樹幾秋。寒想蜀門清露滴，暖懷湘岸白雲流。罷拋簷果沉僧井，休拗崖冰濺客舟。",
      "啼過三聲應有淚，畫堂深不徹王侯。"
    ]
  },
  {
    "volume": 723,
    "sequence": 27,
    "title": "斃驢",
    "author": "李洞",
    "content": [
      "蹇驢秋斃瘞荒田，忍把敲吟舊竹鞭。三尺焦桐背殘月，一條藜杖卓寒煙。通吳白浪寬圍國，倚蜀青山峭入天。",
      "如畫海門支肘望，阿誰家賣釣魚船。"
    ]
  },
  {
    "volume": 723,
    "sequence": 28,
    "title": "宿葉公棋閣",
    "author": "李洞",
    "content": [
      "帶風棋閣竹相敲，局瑩無塵拂樹梢。日到長天征未斷，鐘來嶽頂劫須拋。挑燈雪客棲寒店，供茗溪僧爇廢巢。",
      "因悟修身試貪教，不須焚火向三茅。"
    ]
  },
  {
    "volume": 723,
    "sequence": 29,
    "title": "送郤先輩歸覲華陰",
    "author": "李洞",
    "content": [
      "桂枝博得鳳棲枝，歡覲家僮舞翠微。僧向瀑泉聲裏賀，鳥穿仙掌指間飛。休停硯筆吟荒廟，永別燈籠赴鎖闈。",
      "騷雅近來頹喪甚，送君傍覺有光輝。"
    ]
  },
  {
    "volume": 723,
    "sequence": 30,
    "title": "贈可上人",
    "author": "李洞",
    "content": [
      "寺門和鶴倚香杉，月吐秋光到思嚵。將法傳來穿泱漭，把詩吟去入嵌岩。模糊書捲煙嵐滴，狼藉衣裳瀑布緘。",
      "不斷清風牙底嚼，無因內殿得名銜。"
    ]
  },
  {
    "volume": 723,
    "sequence": 31,
    "title": "東川高僕射",
    "author": "李洞",
    "content": [
      "油幢影裏拜清風，十裏貔貅一片雄。三印鎖開霜滿地，四門關定月當空。泉浮山葉人家過，詔惹壚香鳥道通。",
      "新起畫樓攜客上，弦歌筵內海榴紅。"
    ]
  },
  {
    "volume": 723,
    "sequence": 32,
    "title": "宿成都松溪院",
    "author": "李洞",
    "content": [
      "松持節操溪澄性，一炷煙嵐壓寺隅。翡翠鳥飛人不見，琉璃瓶貯水疑無。夜聞子落真山雨，曉汲波圓入畫圖。",
      "塵擁蜀城抽鎖後，此中猶夢在江湖。"
    ]
  },
  {
    "volume": 723,
    "sequence": 33,
    "title": "吊曹監",
    "author": "李洞",
    "content": [
      "宅上愁雲吹不散，桂林詩骨葬雲根。滿樓山色供鄰里，一洞松聲付子孫。甘露施衣封淚點，秘書取集印苔痕。",
      "吟魂醉魄歸何處，禦水嗚嗚夜繞門。"
    ]
  },
  {
    "volume": 723,
    "sequence": 34,
    "title": "贈長安畢郎中",
    "author": "李洞",
    "content": [
      "高門寒沼水連雲，鷺識朱衣傍主人。地肺半邊晴帶雪，天街一面靜無塵。朝回座客酬琴價，衙退留僧寫鶴真。",
      "從此幾遷為計相，蓬萊三刻奏東巡。"
    ]
  },
  {
    "volume": 723,
    "sequence": 35,
    "title": "寄東蜀幕中友",
    "author": "李洞",
    "content": [
      "官亭池碧海榴殷，遙想清才倚畫欄。柳絮漲天籠地暖，角聲經雨透雲寒。曉侵台座香煙濕，夜草軍書蠟炬幹。",
      "為話門人吟太苦，風摧蘭秀一枝殘。"
    ]
  },
  {
    "volume": 723,
    "sequence": 36,
    "title": "曲江漁父",
    "author": "李洞",
    "content": [
      "兒孫閑弄雪霜髯，浪颭南山影入簷。臥穩篷舟龜作枕，病來茅舍網為簾。值春遊子憐蓴滑，通蜀行人說鱠甜。",
      "數尺寒絲一竿竹，豈知浮世有猜嫌。"
    ]
  },
  {
    "volume": 723,
    "sequence": 37,
    "title": "和劉駕博士贈莊嚴律禪師",
    "author": "李洞",
    "content": [
      "人言紫綬有光輝，不二心觀似草衣。塵劫自營還自壞，禪門無住亦無歸。松根穴蟻通山遠，塔頂巢禽見海微。",
      "每話南遊偏起念，五峰波上入船扉。"
    ]
  },
  {
    "volume": 723,
    "sequence": 38,
    "title": "智新上人話舊",
    "author": "李洞",
    "content": [
      "蟋蟀燈前話舊游，師經幾夏我經秋。金陵市合月光裏，甘露門開峰朵頭。晴眺遠帆飛入海，夜禪陰火吐當樓。",
      "相看未得東歸去，滿壁寒濤瀉白鷗。"
    ]
  },
  {
    "volume": 723,
    "sequence": 39,
    "title": "和淮南太尉留題鳳州王氏別業",
    "author": "李洞",
    "content": [
      "清秋看長鷺雛成，說向湘僧亦動情。節屋折將松上影，印龕移鎖月中聲。野人陪賞增詩價，太尉因居著穀名。",
      "閑想此中遺勝事，宿齋吟繞鳳池行。"
    ]
  },
  {
    "volume": 723,
    "sequence": 40,
    "title": "乙酉歲自蜀隨計趁試不及",
    "author": "李洞",
    "content": [
      "客臥涪江蘸月廳，知音喚起進趨生。寒梅折後方離蜀，臘月圓前未到京。風卷壞亭羸僕病，雪糊危棧蹇驢行。",
      "文昌一試應關分，豈校褒斜兩日程。"
    ]
  },
  {
    "volume": 723,
    "sequence": 41,
    "title": "龍州韋郎中先夢六赤，後因打葉子以詩上",
    "author": "李洞",
    "content": [
      "紅蠟香煙撲畫楹，梅花落盡庾樓清。光輝圓魄銜山冷，彩鏤方牙著腕輕。寶帖牽來獅子鎮，金盆引出鳳凰傾。",
      "微黃喜兆莊周夢，六赤重新擲印成。"
    ]
  },
  {
    "volume": 723,
    "sequence": 42,
    "title": "和壽中丞傷猿",
    "author": "李洞",
    "content": [
      "遺掛朱欄鎖半尋，清聲難買恨黃金。懸崖接果今何在，淺井窺星影已沉。歸宅葉鋪曾睡石，入朝燈照舊啼林。",
      "小山罷繞隨湘客，高樹休升對嶽禽。天竺省憐傷倍切，親知寬和思難任。相門恩重無由報，竟托仙郎日夜吟。"
    ]
  },
  {
    "volume": 723,
    "sequence": 43,
    "title": "上靈州令狐相公",
    "author": "李洞",
    "content": [
      "征蠻破虜漢功臣，提劍歸來萬里身。",
      "笑倚淩煙金柱看，形容憔悴老於真。"
    ]
  },
  {
    "volume": 723,
    "sequence": 44,
    "title": "寓言",
    "author": "李洞",
    "content": [
      "三千宮女露蛾眉，笑煮黃金日月遲。",
      "麟鳳隔雲攀不及，空山惆悵夕陽時。"
    ]
  },
  {
    "volume": 723,
    "sequence": 45,
    "title": "客亭對月",
    "author": "李洞",
    "content": [
      "遊子離魂隴上花，風飄浪捲繞天涯。",
      "一年十二度圓月，十一回圓不在家。"
    ]
  },
  {
    "volume": 723,
    "sequence": 46,
    "title": "宿鄠郊贈羅處士",
    "author": "李洞",
    "content": [
      "川靜星高櫟已枯，南山落石水聲粗。",
      "白雲釣客窗中宿，臥數嵩峰聽五湖。"
    ]
  },
  {
    "volume": 723,
    "sequence": 47,
    "title": "有寄",
    "author": "李洞",
    "content": [
      "愛酒耽棋田處士，彈琴詠史賈先生。",
      "禦溝臨岸有雲石，不見鶴來何處行。"
    ]
  },
  {
    "volume": 723,
    "sequence": 48,
    "title": "送三藏歸西天國",
    "author": "李洞",
    "content": [
      "十萬里程多少磧，沙中彈舌授降龍。",
      "五天到日應頭白，月落長安半夜鐘。"
    ]
  },
  {
    "volume": 723,
    "sequence": 49,
    "title": "金陵懷古",
    "author": "李洞",
    "content": [
      "古來無此戰爭功，日日戈船卷海風。",
      "一遇靈鼇開睡眼，六朝灰盡九江空。"
    ]
  },
  {
    "volume": 723,
    "sequence": 50,
    "title": "長安縣廳",
    "author": "李洞",
    "content": [
      "主人寂寞客屯邅，愁絕終南滿案前。",
      "乞取中庭藤五尺，為君高劚扣青天。"
    ]
  },
  {
    "volume": 723,
    "sequence": 51,
    "title": "題晰上人賈島詩卷",
    "author": "李洞",
    "content": [
      "賈生詩卷惠休裝，百葉蓮花萬里香。",
      "供得半年吟不足，長須字字頂司倉。"
    ]
  },
  {
    "volume": 723,
    "sequence": 52,
    "title": "送僧清演歸山",
    "author": "李洞",
    "content": [
      "毛褐斜肩背負經，曉思吟入竇山青。",
      "峰前野水橫官道，踏著秋天三四星。"
    ]
  },
  {
    "volume": 723,
    "sequence": 53,
    "title": "贈僧",
    "author": "李洞",
    "content": [
      "不羨王公與貴人，唯將雲鶴自相親。",
      "閑來石上觀流水，欲洗禪衣未有塵。"
    ]
  },
  {
    "volume": 723,
    "sequence": 54,
    "title": "題學公院池蓮",
    "author": "李洞",
    "content": [
      "竹引山泉玉甃池，栽蓮莫怪藕生絲。",
      "如何不似麻衣客，坐對秋風待一枝。"
    ]
  },
  {
    "volume": 723,
    "sequence": 55,
    "title": "山居喜友人見訪",
    "author": "李洞",
    "content": [
      "入雲晴劚茯苓還，日暮逢迎木石間。",
      "看待詩人無別物，半潭秋水一房山。"
    ]
  },
  {
    "volume": 723,
    "sequence": 56,
    "title": "秋宿長安韋主簿廳",
    "author": "李洞",
    "content": [
      "水木清涼夜直廳，愁人樓上唱寒更。",
      "坐勞同步簾前月，鼠動床頭印鎖聲。"
    ]
  },
  {
    "volume": 723,
    "sequence": 57,
    "title": "冬憶友人",
    "author": "李洞",
    "content": [
      "吟上山前數竹枝，葉翻似雪落霏霏。",
      "枕前明月誰動影，睡裏驚來不覺歸。"
    ]
  },
  {
    "volume": 723,
    "sequence": 58,
    "title": "懷圭峰影林泉",
    "author": "李洞",
    "content": [
      "吾家舊物賈生傳，入內遙分錫杖泉。",
      "鶴去帝移宮女散，更堪嗚咽過樓前。"
    ]
  },
  {
    "volume": 723,
    "sequence": 59,
    "title": "贈青龍印禪師",
    "author": "李洞",
    "content": [
      "雨澀秋刀剃雪時，庵前曾禮草堂師。",
      "居人昨日相過說，鶴已生孫竹滿池。"
    ]
  },
  {
    "volume": 723,
    "sequence": 60,
    "title": "戲贈侯常侍",
    "author": "李洞",
    "content": [
      "葛洪卷與江淹賦，名動天邊傲石居。",
      "兩蜀詞人多載後，同君諱卻馬相如。"
    ]
  },
  {
    "volume": 723,
    "sequence": 61,
    "title": "繡嶺宮詞",
    "author": "李洞",
    "content": [
      "春日遲遲春草綠，野棠開盡飄香玉。",
      "繡嶺宮前鶴發翁，猶唱開元太平曲。"
    ]
  },
  {
    "volume": 723,
    "sequence": 62,
    "title": "中秋月",
    "author": "李洞",
    "content": [
      "九十日秋色，今秋已半分。孤光吞列宿，四面絕微雲。",
      "眾木排疏影，寒流疊細紋。遙遙望丹桂，心緒更紛紛。"
    ]
  },
  {
    "volume": 723,
    "sequence": 63,
    "title": "宿書僧院",
    "author": "李洞",
    "content": [
      "夜水筆前澄，時推外學能。書成百個字，庭轉幾遭燈。",
      "寄墨大壇吏，分箋蜀國僧。為題江寺塔，牌掛入雲層。"
    ]
  },
  {
    "volume": 723,
    "sequence": 64,
    "title": "雪",
    "author": "李洞",
    "content": [
      "迢迢來極塞，連闕謂風吹。禪客呵金錫，征人擘凍旗。",
      "細填蟲穴滿，重壓鶴巢欹。有影晴飄野，無聲夜落池。",
      "正繁秦甸暖，漸厚楚宮饑。凍挹分泉澀，光凝二閣癡。",
      "踏遺蘭署跡，聽起石門思。用表豐年瑞，無令掃玉墀。"
    ]
  },
  {
    "volume": 723,
    "sequence": 65,
    "title": "述懷二十韻獻覃懷相公",
    "author": "李洞",
    "content": [
      "帝夢求良弼，生申屬聖明。青雲縣器業，白日貫忠貞。",
      "靄靄隨春動，忻忻共物榮。靜宜浮競息，坐覺好風生。",
      "萬國聞應躍，千門望盡傾。瑞含楊柳色，氣變管弦聲。",
      "百辟尋知度，三階正有程。魯儒規蘊藉，周誥美和平。",
      "碧水遺幽抱，朱絲寄遠情。風流秦印綬，儀錶漢公卿。",
      "忠讜期登用，回邪自震驚。雲開長劍倚，路絕一峰橫。",
      "九野方無事，滄溟本不爭。國將身共計，心與眾為城。",
      "早晚中條下，紅塵一顧清。南潭容伴鶴，西笑忽遷鶯。",
      "折樹恩難報，懷仁命甚輕。二年猶困辱，百口望經營。",
      "未在英侯選，空勞短羽征。知音初相國，從此免長鳴。"
    ]
  },
  {
    "volume": 723,
    "sequence": 66,
    "title": "歲暮自廣江至新興往復中題峽山寺",
    "author": "李洞",
    "content": [
      "薄暮緣西峽，停橈一訪僧。鷺巢行臥柳，猿飲倒垂藤。",
      "水曲岩千疊，雲深樹百層。山風寒殿磬，溪雨夜船燈。",
      "灘漲危槎沒，泉沖怪石崩。中台一襟淚，歲杪別良朋。"
    ]
  },
  {
    "volume": 723,
    "sequence": 67,
    "title": "冬日送涼州刺史",
    "author": "李洞",
    "content": [
      "寵餞西門外，雙旌出漢陵。未辭金殿日，已夢雪山燈。",
      "地遠終峰盡，天寒朔氣凝。新年行已到，舊典聽難勝。",
      "吏掃盤雕影，人遮散馬乘。移軍駝馱角，下塞掾河冰。",
      "獵近昆侖獸，吟招磧石僧。重輸右藏實，方見左車能。",
      "兵聚邊風急，城寬夜月澄。連營煙火嶺，望詔幾回登。"
    ]
  },
  {
    "volume": 723,
    "sequence": 68,
    "title": "過賈浪仙舊地",
    "author": "李洞",
    "content": [
      "鶴外唐來有謫星，長江東注冷滄溟。境搜松雪仙人島，吟歇林泉主簿廳。片月已能臨榜黑，遙天何益抱墳青。",
      "年年誰不登高第，未勝騎驢入畫屏。"
    ]
  },
  {
    "volume": 723,
    "sequence": 69,
    "title": "句",
    "author": "李洞",
    "content": [
      "公道此時如不得，昭陵慟哭一生休。（《北夢瑣言》雲：",
      "洞三榜，裴贄第二榜。策夜，簾前獻詩云云。尋卒蜀中。",
      "贄無子，人謂屈洞所致）"
    ]
  }
]