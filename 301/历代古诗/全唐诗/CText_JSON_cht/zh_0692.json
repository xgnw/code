[
  {
    "volume": 692,
    "sequence": 1,
    "title": "冬末同友人泛瀟湘",
    "author": "杜荀鶴",
    "content": [
      "殘臘泛舟何處好，最多吟興是瀟湘。就船買得魚偏美，踏雪沽來酒倍香。猿到夜深啼嶽麓，雁知春近別衡陽。",
      "與君剩采江山景，裁取新詩入帝鄉。"
    ]
  },
  {
    "volume": 692,
    "sequence": 2,
    "title": "贈李鐔",
    "author": "杜荀鶴",
    "content": [
      "君行君文天合知，見君如此我興悲。只殘三口兵戈後，才到孤村雨雪時。著臥衣裳難辦洗，旋求糧食莫供炊。",
      "地爐不暖柴枝濕，猶把蒙求授小兒。"
    ]
  },
  {
    "volume": 692,
    "sequence": 3,
    "title": "旅中臥病",
    "author": "杜荀鶴",
    "content": [
      "秋來誰料病相縈，枕上心猶算去程。風射破窗燈易滅，月穿疏屋夢難成。故園何啻三千里，新雁才聞一兩聲。",
      "我自與人無舊分，非幹人與我無情。"
    ]
  },
  {
    "volume": 692,
    "sequence": 4,
    "title": "旅泊遇郡中叛亂示同志",
    "author": "杜荀鶴",
    "content": [
      "握手相看誰敢言，軍家刀劍在腰邊。遍搜寶貨無藏處，亂殺平人不怕天。古寺拆為修寨木，荒墳開作甃城磚。",
      "郡侯逐出渾閒事，正是鑾輿幸蜀年。"
    ]
  },
  {
    "volume": 692,
    "sequence": 5,
    "title": "贈秋浦張明府",
    "author": "杜荀鶴",
    "content": [
      "君為秋浦三年宰，萬慮關心兩鬢知。人事旋生當路縣，吏才難展用兵時。農夫背上題軍號，賈客船頭插戰旗。",
      "他日親知問官況，但教吟取杜家詩。"
    ]
  },
  {
    "volume": 692,
    "sequence": 6,
    "title": "雪",
    "author": "杜荀鶴",
    "content": [
      "風攪長空寒骨生，光於曉色報窗明。江湖不見飛禽影，岩谷時聞折竹聲。巢穴幾多相似處，路岐兼得一般平。",
      "擁袍公子休言冷，中有樵夫跣足行。"
    ]
  },
  {
    "volume": 692,
    "sequence": 7,
    "title": "題廬岳劉處士草堂",
    "author": "杜荀鶴",
    "content": [
      "仙境閑尋采藥翁，草堂留話一宵同。若看山下雲深處，直是人間路不通。泉領藕花來洞口，月將松影過溪東。",
      "求名心在閑難遂，明日馬蹄塵土中。"
    ]
  },
  {
    "volume": 692,
    "sequence": 8,
    "title": "山中寄詩友",
    "author": "杜荀鶴",
    "content": [
      "山深長恨少同人，覽景無時不憶君。庭果自從霜後熟，野猿頻向屋邊聞。琴臨秋水彈明月，酒就東山酌白雲。",
      "仙桂算攀攀合得，平生心力盡于文。"
    ]
  },
  {
    "volume": 692,
    "sequence": 9,
    "title": "秋宿臨江驛",
    "author": "杜荀鶴",
    "content": [
      "南來北去二三年，年去年來兩鬢斑。舉世盡從愁裏老，誰人肯向死前閑。漁舟火影寒歸浦，驛路鈴聲夜過山。",
      "身事未成歸未得，聽猿鞭馬入長關。"
    ]
  },
  {
    "volume": 692,
    "sequence": 10,
    "title": "題瓦棺寺真上人院矮檜",
    "author": "杜荀鶴",
    "content": [
      "天生仙檜是長材，栽檜希逢此最低。一自舊山來砌畔，幾番凡木與雲齊。迥無斜影教僧踏，免有閑枝引鶴棲。",
      "今日偶題題似著，不知題後更誰題。"
    ]
  },
  {
    "volume": 692,
    "sequence": 11,
    "title": "江下初秋寓泊",
    "author": "杜荀鶴",
    "content": [
      "濛濛煙雨蔽江村，江館愁人好斷魂。自別家來生白髮，為侵星起謁朱門。也知柳欲開春眼，爭奈萍無入土根。",
      "兄弟無書雁歸北，一聲聲覺苦於猿。"
    ]
  },
  {
    "volume": 692,
    "sequence": 12,
    "title": "投從叔補闕",
    "author": "杜荀鶴",
    "content": [
      "吾宗不謁謁詩宗，常仰門風繼國風。空有篇章傳海內，更無親族在朝中。其來雖愧源流淺，所得須憐雅頌同。",
      "三十年吟到今日，不妨私薦亦成公。"
    ]
  },
  {
    "volume": 692,
    "sequence": 13,
    "title": "贈張員外兒",
    "author": "杜荀鶴",
    "content": [
      "張公一子才三歲，聞客吟聲便出來。喚物舌頭猶未穩，誦詩心孔迥然開。天生便是成家慶，年長終為間世才。",
      "月裏桂枝知有分，不勞諸丈作梯媒。"
    ]
  },
  {
    "volume": 692,
    "sequence": 14,
    "title": "重陽日有作",
    "author": "杜荀鶴",
    "content": [
      "一為重陽上古台，亂時誰見菊花開。偷撏白髮真堪笑，牢鎖黃金實可哀。是個少年皆老去，爭知荒塚不榮來。",
      "大家拍手高聲唱，日未沈山且莫回。"
    ]
  },
  {
    "volume": 692,
    "sequence": 15,
    "title": "入關寄九華友人",
    "author": "杜荀鶴",
    "content": [
      "坐床難穩露蟬新，便作東西馬上身。醲酒卻輸耽睡客，好山翻對不吟人。無多志氣禁離別，強半年光屬苦辛。",
      "篋裏篇章頭上雪，未知誰戀杏園春。"
    ]
  },
  {
    "volume": 692,
    "sequence": 16,
    "title": "送李鐔游新安",
    "author": "杜荀鶴",
    "content": [
      "邯鄲李鐔才崢嶸，酒狂詩逸難幹名。氣直不與兒輩洽，醉來擬共天公爭。孤店夜燒枯葉坐，亂時秋踏早霜行。",
      "一間茅屋住不穩，剛出為人平不平。"
    ]
  },
  {
    "volume": 692,
    "sequence": 17,
    "title": "冬末自長沙游桂嶺留獻所知",
    "author": "杜荀鶴",
    "content": [
      "家隔重湖歸未期，更堪南去別深知。前程笑到山多處，上馬愁逢歲盡時。四海內無容足地，一生中有苦心詩。",
      "朱門只見朱門事，獨把孤寒問阿誰。"
    ]
  },
  {
    "volume": 692,
    "sequence": 18,
    "title": "送福昌周繇少府歸寧兼謀隱",
    "author": "杜荀鶴",
    "content": [
      "少見古人無遠慮，如君真得古人情。登科作尉官雖小，避世安親祿已榮。一路水雲生隱思，幾山猿鳥認吟聲。",
      "知君未作終焉計，要著文章待太平。"
    ]
  },
  {
    "volume": 692,
    "sequence": 19,
    "title": "賀顧雲侍禦府主與子弟奏官",
    "author": "杜荀鶴",
    "content": [
      "青桂朱袍不賀兄，賀兄榮是見兒榮。孝經始向堂前徹，官誥當從幕下迎。戲把藍袍包果子，嬌將竹笏惱先生。",
      "自慚亂世無知己，弟侄鞭牛傍隴耕。"
    ]
  },
  {
    "volume": 692,
    "sequence": 20,
    "title": "舟行即事",
    "author": "杜荀鶴",
    "content": [
      "年少髭須雪欲侵，別家三日幾般心。朝隨賈客憂風色，夜逐漁翁宿葦林。秋水鷺飛紅蓼晚，暮山猿叫白雲深。",
      "重陽酒熟茱萸紫，卻向江頭倚棹吟。"
    ]
  },
  {
    "volume": 692,
    "sequence": 21,
    "title": "亂後山居",
    "author": "杜荀鶴",
    "content": [
      "從亂移家擬傍山，今來方辦買山錢。九州有路休為客，百歲無愁即是仙。野叟並田鋤暮雨，溪禽同石立寒煙。",
      "他人似我還應少，如此安貧亦荷天。"
    ]
  },
  {
    "volume": 692,
    "sequence": 22,
    "title": "山居寄同志",
    "author": "杜荀鶴",
    "content": [
      "茅齋深僻絕輪蹄，門徑緣莎細接溪。垂釣石台依竹壘，待賓茶灶就岩泥。風生穀口猿相叫，月照松頭鶴並棲。",
      "不是無端過時日，擬從窗下躡雲梯。"
    ]
  },
  {
    "volume": 692,
    "sequence": 23,
    "title": "將入關安陸遇兵寇",
    "author": "杜荀鶴",
    "content": [
      "家貧無計早離家，離得家來蹇滯多。已是數程行雨雪，更堪中路阻兵戈。幾州戶口看成血，一旦天心卻許和。",
      "四面煙塵少無處，不知吾土自如何。"
    ]
  },
  {
    "volume": 692,
    "sequence": 24,
    "title": "夏日登友人書齋林亭",
    "author": "杜荀鶴",
    "content": [
      "暑天長似秋天冷，帶郭林亭畫不如。蟬噪檻前遮日竹，鷺窺池面弄萍魚。拋山野客橫琴醉，種藥家僮踏雪鋤。",
      "眾惜君才堪上第，莫因居此與名疏。"
    ]
  },
  {
    "volume": 692,
    "sequence": 25,
    "title": "寄臨海姚中丞",
    "author": "杜荀鶴",
    "content": [
      "夏辭旌旆已秋深，永夕思量淚滿襟。風月易斑搜句鬢，星霜難改感恩心。尋花洞裏連春醉，望海樓中徹曉吟。",
      "雖有夢魂知處所，去來多被角聲侵。"
    ]
  },
  {
    "volume": 692,
    "sequence": 26,
    "title": "秋日閒居寄先達",
    "author": "杜荀鶴",
    "content": [
      "到頭身事欲何為，窗下工夫鬢上知。乍可百年無稱意，難教一日不吟詩。風驅早雁沖湖色，雨挫殘蟬點柳枝。",
      "自古書生也如此，獨堪惆悵是明時。"
    ]
  },
  {
    "volume": 692,
    "sequence": 27,
    "title": "題覺禪和",
    "author": "杜荀鶴",
    "content": [
      "少見修行得似師，茅堂佛像亦隨時。禪衣衲後雲藏線，夏臘高來雪印眉。耕地誡侵連塚土。伐薪教護帶巢枝。",
      "有時問著經中事，卻道山僧總不知。"
    ]
  },
  {
    "volume": 692,
    "sequence": 28,
    "title": "感秋",
    "author": "杜荀鶴",
    "content": [
      "年年名路謾辛勤，襟袖空多馬上塵。畫戟門前難作客，釣魚船上易安身。冷煙粘柳蟬聲老，寒渚澄星雁叫新。",
      "自是儂家無住處，不關天地窄於人。"
    ]
  },
  {
    "volume": 692,
    "sequence": 29,
    "title": "題德玄上人院",
    "author": "杜荀鶴",
    "content": [
      "刳得心來忙處閑，閑中方寸闊於天。浮生自是無空性，長壽何曾有百年。罷定磬敲松罅月，解眠茶煮石根泉。",
      "我雖未似師披衲，此理同師悟了然。"
    ]
  },
  {
    "volume": 692,
    "sequence": 30,
    "title": "春日山居寄友人",
    "author": "杜荀鶴",
    "content": [
      "野吟何處最相宜，春景暄和好入詩。高下麥苗新雨後，淺深山色晚晴時。半岩雲腳風牽斷，平野花枝鳥踏垂。",
      "倒載干戈是何日，近來麋鹿欲相隨。"
    ]
  },
  {
    "volume": 692,
    "sequence": 31,
    "title": "懷廬嶽舊隱",
    "author": "杜荀鶴",
    "content": [
      "一別三年長在夢，夢中時躡石棱層。泉聲入夜方堪聽，山色逢秋始好登。岩鹿慣隨鋤藥叟，溪鷗不怕洗苔僧。",
      "人間有許多般事，求要身閑直未能。"
    ]
  },
  {
    "volume": 692,
    "sequence": 32,
    "title": "投長沙裴侍郎",
    "author": "杜荀鶴",
    "content": [
      "此身雖賤道長存，非謁朱門謁孔門。只望至公將卷讀，不求朝士致書論。垂綸雨結漁鄉思，吹木風傳雁夜魂。",
      "男子受恩須有地，平生不受等閒恩。"
    ]
  },
  {
    "volume": 692,
    "sequence": 33,
    "title": "和友人見題山居",
    "author": "杜荀鶴",
    "content": [
      "避時多喜葺居成，七字君題萬象清。開戶曉雲連地白，訪人秋月滿山明。庭前樹瘦霜來影，洞口泉噴雨後聲。",
      "有景供吟且如此，算來何必躁於名。"
    ]
  },
  {
    "volume": 692,
    "sequence": 34,
    "title": "獻長沙王侍郎",
    "author": "杜荀鶴",
    "content": [
      "文星漸見射台星，皆仰為霖沃眾情。天澤逼來逢聖主，辭林盛去得書生。雲妝岳色供吟景，月浩湘流遞政聲。",
      "美化事多難諷誦，未如耕釣口分明。"
    ]
  },
  {
    "volume": 692,
    "sequence": 35,
    "title": "春日登樓遇雨",
    "author": "杜荀鶴",
    "content": [
      "忽地晴天作雨天，全無暑氣似秋間。看看水沒來時路，漸漸雲藏望處山。風趁鷺鷥雙出葦，浪催漁父盡歸灣。",
      "一心准擬閑登眺，卻被詩情使不閑。"
    ]
  },
  {
    "volume": 692,
    "sequence": 36,
    "title": "春日行次錢塘卻寄台州姚中丞",
    "author": "杜荀鶴",
    "content": [
      "豈為無心求上第，難安帝裏為家貧。江南江北閑為客，潮去潮來老卻人。兩岸雨收鶯語柳，一樓風滿角吹春。",
      "花前不獨垂鄉淚，曾是朱門寄食身。"
    ]
  },
  {
    "volume": 692,
    "sequence": 37,
    "title": "投江上崔尚書",
    "author": "杜荀鶴",
    "content": [
      "此生何路出塵埃，猶把中才謁上才。閉戶十年專筆硯，仰天無處認梯媒。馬前霜葉催歸去，枕上邊鴻喚覺來。",
      "若許登門換鬐鬣，必應辛苦事風雷。"
    ]
  },
  {
    "volume": 692,
    "sequence": 38,
    "title": "書事投所知",
    "author": "杜荀鶴",
    "content": [
      "古陌寒風來去吹，馬蹄塵旋上麻衣。雖然幹祿無休意，爭奈趨時不見機。詩思趁雲從嶽湧，鄉心隨雁繞湖飛。",
      "肯將骨肉輕離別，未遇人知未得歸。"
    ]
  },
  {
    "volume": 692,
    "sequence": 39,
    "title": "秋日湖外書事",
    "author": "杜荀鶴",
    "content": [
      "十五年來筆硯功，只今猶在苦貧中。三秋客路湖光外，萬里鄉關楚邑東。鳥徑杖藜山翳雨，猿林欹枕樹搖風。",
      "朱門處處若相似，此命到頭通不通。"
    ]
  },
  {
    "volume": 692,
    "sequence": 40,
    "title": "題宗上人舊院",
    "author": "杜荀鶴",
    "content": [
      "此院重來事事乖，半欹茅屋草侵階。啄生鴉憶啼松枿。",
      "接果猿思嘯石崖。壁上塵粘蒲葉扇，床前苔爛筍皮鞋。",
      "分明記得談空日，不向秋風更愴懷。"
    ]
  },
  {
    "volume": 692,
    "sequence": 41,
    "title": "亂後出山逢高員外",
    "author": "杜荀鶴",
    "content": [
      "自從亂後別京關，一入煙蘿十五年。重出故山生白髮，卻裝新卷謁清賢。窗回旅夢城頭角，柳結鄉愁雨後蟬。",
      "名姓暗投心暗祝，永期收拾向門前。"
    ]
  },
  {
    "volume": 692,
    "sequence": 42,
    "title": "贈友人罷舉赴交趾辟命",
    "author": "杜荀鶴",
    "content": [
      "罷卻名場擬入秦，南行無罪似流人。縱經商嶺非馳驛，須過長沙吊逐臣。舶載海奴鐶硾耳，象駝蠻女彩纏身。",
      "如何待取丹霄桂，別赴嘉招作上賓。"
    ]
  },
  {
    "volume": 692,
    "sequence": 43,
    "title": "山中寡婦",
    "author": "杜荀鶴",
    "content": [
      "夫因兵死守蓬茅，麻苧衣衫鬢髮焦。桑柘廢來猶納稅，田園荒後尚征苗。時挑野菜和根煮，旋斫生柴帶葉燒。",
      "任是深山更深處，也應無計避征徭。"
    ]
  },
  {
    "volume": 692,
    "sequence": 44,
    "title": "訪蔡融因題",
    "author": "杜荀鶴",
    "content": [
      "杖藜時複過荒郊，來到君家不忍拋。每見苦心修好事，未嘗開口怨平交。一溪寒色漁收網，半樹斜陽鳥傍巢。",
      "必若天工主人事，肯交吾子委衡茅。"
    ]
  },
  {
    "volume": 692,
    "sequence": 45,
    "title": "閒居書事",
    "author": "杜荀鶴",
    "content": [
      "竹門茅屋帶村居，數畝生涯自有餘。鬢白只應秋煉句，眼昏多為夜抄書。雁驚風浦漁燈動，猿叫霜林橡實疏。",
      "待得功成即西去，時清不問命何如。"
    ]
  },
  {
    "volume": 692,
    "sequence": 46,
    "title": "友人贈舍弟依韻戲和",
    "author": "杜荀鶴",
    "content": [
      "吾家此弟有何知，多愧君開道業基。不覺裹頭成大漢，昨來竹馬作童兒。還緣世遇兵戈鬧，只恐身修禮樂遲。",
      "及見和詩詩自好，eh公不到更何時。"
    ]
  },
  {
    "volume": 692,
    "sequence": 47,
    "title": "亂後逢村叟",
    "author": "杜荀鶴",
    "content": [
      "經亂衰翁居破村，村中何事不傷魂。因供寨木無桑柘，為著鄉兵絕子孫。還似平寧征賦稅，未嘗州縣略安存。",
      "至於雞犬皆星散，日落前山獨倚門。"
    ]
  },
  {
    "volume": 692,
    "sequence": 48,
    "title": "贈元上人",
    "author": "杜荀鶴",
    "content": [
      "多少僧中僧行高，偈成流落遍僧抄。經窗月靜灘聲到，石徑人稀蘚色交。垂露竹粘蟬落殼，窣雲松載鶴棲巢。",
      "煮茶童子閑勝我，猶得依時把磬敲。"
    ]
  },
  {
    "volume": 692,
    "sequence": 49,
    "title": "下第東歸道中作",
    "author": "杜荀鶴",
    "content": [
      "一回落第一寧親，多是途中過卻春。心火不銷雙鬢雪，眼泉難濯滿衣塵。苦吟風月唯添病，遍識公卿未免貧。",
      "馬壯金多有官者，榮歸卻笑讀書人。"
    ]
  },
  {
    "volume": 692,
    "sequence": 50,
    "title": "夏日留題張山人林亭",
    "author": "杜荀鶴",
    "content": [
      "此中偏稱夏中游，時有風來暑氣收。澗底松搖千尺雨，庭中竹撼一窗秋。求猿句寄山深寺，乞鶴書傳海畔洲。",
      "閑與先生話身事，浮名薄宦總悠悠。"
    ]
  },
  {
    "volume": 692,
    "sequence": 51,
    "title": "傷病馬",
    "author": "杜荀鶴",
    "content": [
      "此馬堪憐力壯時，細勻行步恐塵知。騎來未省將鞭觸，病後長教覓藥醫。顧主強抬和淚眼，就人輕刷帶瘡皮。",
      "只今筋骨渾全在，春暖莎青放未遲。"
    ]
  },
  {
    "volume": 692,
    "sequence": 52,
    "title": "館舍秋夕",
    "author": "杜荀鶴",
    "content": [
      "寒雨蕭蕭燈焰青，燈前孤客難為情。兵戈鬧日別鄉國，鴻雁過時思弟兄。冷極睡無離枕夢，苦多吟有徹雲聲。",
      "出門便作還家計，直至如今計未成。"
    ]
  },
  {
    "volume": 692,
    "sequence": 53,
    "title": "送僧赴黃山沐湯泉兼參禪宗長老",
    "author": "杜荀鶴",
    "content": [
      "聞有湯泉獨去尋，一瓶一缽一無金。不愁亂世兵相害，卻喜寒山路入深。野老禱神鴉噪廟，獵人沖雪鹿驚林。",
      "患身是幻逢禪主，水洗皮膚語洗心。"
    ]
  },
  {
    "volume": 692,
    "sequence": 54,
    "title": "哭山友",
    "author": "杜荀鶴",
    "content": [
      "十載同棲廬嶽雲，寒燒枯葉夜論文。在生未識公卿面，至死不離麋鹿群。從見蓬蒿叢壞屋，長憂雨雪透荒墳。",
      "把君詩句高聲讀，想得天高也合聞。"
    ]
  },
  {
    "volume": 692,
    "sequence": 55,
    "title": "獻池州牧",
    "author": "杜荀鶴",
    "content": [
      "池陽今日似漁陽，大變凶年作小康。江路靜來通客貨，郡城安後絕戎裝。分開野色收新麥，驚斷鶯聲摘嫩桑。",
      "縱有逋民歸未得，遠聞仁政旋還鄉。"
    ]
  },
  {
    "volume": 692,
    "sequence": 56,
    "title": "送韋書記歸京",
    "author": "杜荀鶴",
    "content": [
      "韋杜相逢眼自明，事連恩地倍牽情。聞歸帝裏愁攀送，知到師門話姓名。朝客半修前輩禮，古人多重晚年榮。",
      "從來有淚非無淚，未似今朝淚滿纓。"
    ]
  },
  {
    "volume": 692,
    "sequence": 57,
    "title": "獻鄭給事",
    "author": "杜荀鶴",
    "content": [
      "化行邦域二年春，樵唱漁歌日日新。未降詔書酬善政，不知天澤答何人。秋登岳寺雲隨步，夜宴江樓月滿身。",
      "他日朱門恐難掃，沙堤新築必無塵。"
    ]
  },
  {
    "volume": 692,
    "sequence": 58,
    "title": "贈休禪和",
    "author": "杜荀鶴",
    "content": [
      "為僧難得不為僧，僧戒僧儀未是能。弟子自知心了了，吾師應為醉騰騰。多生覺悟非關衲，一點分明不在燈。",
      "只道詩人無佛性，長將二雅入三乘。"
    ]
  },
  {
    "volume": 692,
    "sequence": 59,
    "title": "送李先輩從知塞上",
    "author": "杜荀鶴",
    "content": [
      "去草軍書出帝鄉，便從城外學戎裝。好隨漢將收胡土，莫遣胡兵近漢疆。灑磧雪粘旗力重，凍河風揭角聲長。",
      "此行也是男兒事，莫向征人恃桂香。"
    ]
  },
  {
    "volume": 692,
    "sequence": 60,
    "title": "和友人送弟",
    "author": "杜荀鶴",
    "content": [
      "君說無家只弟兄，此中言別若為情。干戈鬧日分頭去，山水寒時信路行。月下斷猿空有影，雪中孤雁卻無聲。",
      "我今骨肉雖饑凍，幸喜團圓過亂兵。"
    ]
  },
  {
    "volume": 692,
    "sequence": 61,
    "title": "酬張員外見寄",
    "author": "杜荀鶴",
    "content": [
      "分應天與吟詩老，如此兵戈不廢詩。生在世間人不識，死於泉下鬼應知。啼花蜀鳥春同苦，叫雪巴猿晝共饑。",
      "今日逢君惜分手，一枝何校一年遲。"
    ]
  },
  {
    "volume": 692,
    "sequence": 62,
    "title": "獻新安于尚書",
    "author": "杜荀鶴",
    "content": [
      "九土雄師竟若何，未如良牧與天和。月留清俸資家少，歲計陰功及物多。四野綠雲籠稼穡，千山明月靜干戈。",
      "行人耳滿新安事，儘是無愁父老歌。"
    ]
  },
  {
    "volume": 692,
    "sequence": 63,
    "title": "亂後書事寄同志",
    "author": "杜荀鶴",
    "content": [
      "九土如今盡用兵，短戈長戟困書生。思量在世頭堪白，畫度歸山計未成。皇澤正沾新將士，侯門不是舊公卿。",
      "到頭詩捲鬚藏卻，各向漁樵混姓名。"
    ]
  },
  {
    "volume": 692,
    "sequence": 64,
    "title": "中山臨上人院觀牡丹寄諸從事",
    "author": "杜荀鶴",
    "content": [
      "閑來吟繞牡丹叢，花豔人生事略同。半雨半風三月內，多愁多病百年中。開當韶景何妨好，落向僧家即是空。",
      "一境別無唯此有，忍教醒坐對支公。"
    ]
  },
  {
    "volume": 692,
    "sequence": 65,
    "title": "投宣諭張侍郎亂後遇毗陵",
    "author": "杜荀鶴",
    "content": [
      "此生今日似前生，重著麻衣特地行。經亂後囊新卷軸，出山來見舊公卿。雨籠蛩壁吟燈影，風觸蟬枝噪浪聲。",
      "聞道中興重人物，不妨西去馬蹄輕。"
    ]
  },
  {
    "volume": 692,
    "sequence": 66,
    "title": "下第投所知",
    "author": "杜荀鶴",
    "content": [
      "落第愁生曉鼓初，地寒才薄欲何如。不辭更寫公卿卷，卻是難修骨肉書。御苑早鶯啼暖樹，釣鄉春水浸貧居。",
      "擬離門館東歸去，又恐重來事轉疏。"
    ]
  },
  {
    "volume": 692,
    "sequence": 67,
    "title": "哭方幹",
    "author": "杜荀鶴",
    "content": [
      "何言寸祿不沾身，身沒詩名萬古存。況有數篇關教化，得無餘慶及兒孫。漁樵共壘墳三尺，猿鶴同棲月一村。",
      "天下未寧吾道喪，更誰將酒酹吟魂。"
    ]
  },
  {
    "volume": 692,
    "sequence": 68,
    "title": "秋日泊浦江",
    "author": "杜荀鶴",
    "content": [
      "一帆程歇九秋時，漠漠蘆花拂浪飛。寒浦更無船並宿，暮山時見鳥雙歸。照雲烽火驚離抱，剪葉風霜逼暑衣。",
      "江月漸明汀露濕，靜驅吟魄入玄微。"
    ]
  },
  {
    "volume": 692,
    "sequence": 69,
    "title": "白髮吟",
    "author": "杜荀鶴",
    "content": [
      "一莖兩莖初似絲，不妨驚度少年時。幾人亂世得及此，今我滿頭何足悲。九轉靈丹那勝酒，五音清樂未如詩。",
      "家山蒼翠萬餘尺，藜杖楮冠輸老兒。"
    ]
  },
  {
    "volume": 692,
    "sequence": 70,
    "title": "下第寄池州鄭員外",
    "author": "杜荀鶴",
    "content": [
      "省出蓬蒿修謁初，蒙知曾不見生疏。侯門數處將書薦，帝裏經年借宅居。未必有詩堪諷誦，只憐無援過吹噓。",
      "如今足得成持取，莫使江湖卻釣魚。"
    ]
  },
  {
    "volume": 692,
    "sequence": 71,
    "title": "塞上",
    "author": "杜荀鶴",
    "content": [
      "旌旗鬣鬣漢將軍，閑出巡邊帝命新。沙塞旋收饒帳幕，犬戎時殺少煙塵。冰河夜渡偷來馬，雪嶺朝飛獵去人。",
      "獨作書生疑不穩，軟弓輕劍也隨身。"
    ]
  },
  {
    "volume": 692,
    "sequence": 72,
    "title": "贈題兜率寺閑上人院",
    "author": "杜荀鶴",
    "content": [
      "人間寺應諸天號，真行僧禪此寺中。百歲有涯頭上雪，萬般無染耳邊風。掛帆波浪驚心白，上馬塵埃翳眼紅。",
      "畢竟浮生謾勞役，算來何事不成空。"
    ]
  },
  {
    "volume": 692,
    "sequence": 73,
    "title": "別四明鐘尚書",
    "author": "杜荀鶴",
    "content": [
      "九華天際碧嵯峨，無奈春來入夢何。難與英雄論教化，卻思猿鳥共煙蘿。風前柳態閒時少，雨後花容淡處多。",
      "都大人生有離別，且將詩句代離歌。"
    ]
  },
  {
    "volume": 692,
    "sequence": 74,
    "title": "題護國大師塔",
    "author": "杜荀鶴",
    "content": [
      "莫認雙林是佛林，禪棲無地亦無金。塔前盡禮灰來相，衲下誰宗印了心。笠象胤明雙不見，線源分派寸難尋。",
      "吾師覺路餘知處，大藏經門一夜吟。"
    ]
  },
  {
    "volume": 692,
    "sequence": 75,
    "title": "春日山中對雪有作",
    "author": "杜荀鶴",
    "content": [
      "竹樹無聲或有聲，霏霏漠漠散還凝。嶺梅謝後重妝蕊，岩水鋪來卻結冰。牢系鹿兒防獵客，滿添茶鼎候吟僧。",
      "好將膏雨同功力，松徑莓苔又一層。"
    ]
  },
  {
    "volume": 692,
    "sequence": 76,
    "title": "山中對雪有作",
    "author": "杜荀鶴",
    "content": [
      "一渾乾坤萬象收，唯應不壅大江流。虎狼遇獵難藏跡，松柏因風易舉頭。玉帳英雄攜妓賞，山村鳥雀共民愁。",
      "豈堪久蔽蒼蒼色，須放三光照九州。"
    ]
  },
  {
    "volume": 692,
    "sequence": 77,
    "title": "戲題王處士書齋",
    "author": "杜荀鶴",
    "content": [
      "先生高興似樵漁，水鳥山猿一處居。石徑可行苔色厚，釣竿時斫竹叢疏。欺春只愛和醅酒，諱老猶看夾註書。",
      "莫道無金空有壽，有金無壽欲何如。"
    ]
  },
  {
    "volume": 692,
    "sequence": 78,
    "title": "早發",
    "author": "杜荀鶴",
    "content": [
      "東窗未明塵夢蘇，呼童結束登征途。落葉鋪霜馬蹄滑，寒猿嘯月人心孤。時逆帽檐風刮頂，旋呵鞭手凍粘須。",
      "青雲快活一未見，爭得安閒釣五湖。"
    ]
  },
  {
    "volume": 692,
    "sequence": 79,
    "title": "題仇處士郊居",
    "author": "杜荀鶴",
    "content": [
      "江南景簇此林亭，手板藍裾自可輕。洞裏客來無俗話，郭中人到有公情。閑敲岩果呼猿接，時釣溪魚引鶴爭。",
      "笑我有詩三百首，馬蹄紅日急於名。"
    ]
  },
  {
    "volume": 692,
    "sequence": 80,
    "title": "依韻次同年張曙先輩見寄之什",
    "author": "杜荀鶴",
    "content": [
      "天上詩名天下傳，引來齊列玉皇前。大仙錄後頭無雪，至藥成來灶絕煙。笑躡紫雲金作闕，夢拋塵世鐵為船。",
      "九華山叟驚凡骨，同到蓬萊豈偶然。"
    ]
  },
  {
    "volume": 692,
    "sequence": 81,
    "title": "亂後逢李昭象敘別",
    "author": "杜荀鶴",
    "content": [
      "李生李生何所之，家山窣雲胡不歸。兵戈到處弄性命，禮樂向人生是非。卻與野猿同橡塢，還將溪鳥共漁磯。",
      "也知不是男兒事，爭奈時情賤布衣。"
    ]
  },
  {
    "volume": 692,
    "sequence": 82,
    "title": "晚春寄同年張曙先輩",
    "author": "杜荀鶴",
    "content": [
      "莫將時態破天真，只合高歌醉過春。易落好花三個月，難留浮世百年身。無金潤屋渾閒事，有酒扶頭是了人。",
      "恩地未酬閑未得，一回醒話一沾巾。"
    ]
  },
  {
    "volume": 692,
    "sequence": 83,
    "title": "長安春感",
    "author": "杜荀鶴",
    "content": [
      "出京無計住京難，深入東風轉索然。滿眼有花寒食下，一家無信楚江邊。此時晴景愁於雨，是處鶯聲苦卻蟬。",
      "公道算來終達去，更從今日望明年。"
    ]
  },
  {
    "volume": 692,
    "sequence": 84,
    "title": "登靈山水閣貽釣者",
    "author": "杜荀鶴",
    "content": [
      "江上見僧誰是了，修齋補衲日勞身。未勝漁父閑垂釣，獨背斜陽不采人。縱有風波猶得睡，總無蓑笠始為貧。",
      "瓦瓶盛酒瓷甌酌，荻浦蘆灣是要津。"
    ]
  },
  {
    "volume": 692,
    "sequence": 85,
    "title": "贈溧水崔少府",
    "author": "杜荀鶴",
    "content": [
      "庭戶蕭條燕雀喧，日高窗下枕書眠。只聞留客教沽酒，未省逢人說料錢。洞口禮星披鶴氅，溪頭吟月上漁船。",
      "九華山叟心相許，不計官卑贈一篇。"
    ]
  },
  {
    "volume": 692,
    "sequence": 86,
    "title": "讀張僕射詩",
    "author": "杜荀鶴",
    "content": [
      "秋吟一軸見心胸，萬象搜羅詠欲空。才大卻嫌天上桂，世危翻立陣前功。廉頗解武文無說，謝脁能文武不通。",
      "雙美總輸張太守，二南章句六鈞弓。"
    ]
  },
  {
    "volume": 692,
    "sequence": 87,
    "title": "題所居村舍",
    "author": "杜荀鶴",
    "content": [
      "家隨兵盡屋空存，稅額甯容減一分。衣食旋營猶可過，賦輸長急不堪聞。蠶無夏織桑充寨，田廢春耕犢勞軍。",
      "如此數州誰會得，殺民將盡更邀勳。"
    ]
  },
  {
    "volume": 692,
    "sequence": 88,
    "title": "獻錢塘縣羅著作判官",
    "author": "杜荀鶴",
    "content": [
      "還鄉夫子遇賢侯，撫字情知不自由。莫把一名專懊惱，放教雙眼絕冤仇。猩袍懶著辭公宴，鶴氅閑披訪道流。",
      "猶有九華知己在，羨君高臥早回頭。"
    ]
  },
  {
    "volume": 692,
    "sequence": 89,
    "title": "遣懷",
    "author": "杜荀鶴",
    "content": [
      "驅馳岐路共營營，只為人間利與名。紅杏園中終擬醉，白雲山下懶歸耕。題橋每念相如志，佩印當期季子榮。",
      "謾道強親堪倚賴，到頭須是有前程。"
    ]
  },
  {
    "volume": 692,
    "sequence": 90,
    "title": "長安道中有作",
    "author": "杜荀鶴",
    "content": [
      "回頭不忍看羸僮，一路行人我最窮。馬跡蹇於槐影裏，釣船拋在月明中。帽檐曉滴淋蟬露，衫袖時飄卷雁風。",
      "子細尋思底模樣，騰騰又過玉關東。"
    ]
  },
  {
    "volume": 692,
    "sequence": 91,
    "title": "題開元寺門閣",
    "author": "杜荀鶴",
    "content": [
      "一登高閣眺清秋，滿目風光盡勝遊。何處畫橈尋綠水，幾家鳴笛咽紅樓。雲山已老應長在，歲月如波只暗流。",
      "唯有禪居離塵俗，了無榮辱掛心頭。"
    ]
  },
  {
    "volume": 692,
    "sequence": 92,
    "title": "出關投孫侍禦",
    "author": "杜荀鶴",
    "content": [
      "東歸還著舊麻衣，爭免花前有淚垂。每歲春光九十日，一生年少幾多時。青雲寸祿心耕早，明月仙枝分種遲。",
      "不為感恩酬未得，五湖閑作釣魚師。"
    ]
  },
  {
    "volume": 692,
    "sequence": 93,
    "title": "送項山人歸天臺",
    "author": "杜荀鶴",
    "content": [
      "因話天臺歸思生，布囊藤杖笑離城。不教日月拘身事，自與煙蘿結野情。龍鎮古潭雲色黑，露淋秋檜鶴聲清。",
      "此中是處堪終隱，何要世人知姓名。"
    ]
  },
  {
    "volume": 692,
    "sequence": 94,
    "title": "題衡陽隱士山居",
    "author": "杜荀鶴",
    "content": [
      "閒居不問世如何，雲起山門日已斜。放鶴去尋三島客，任人來看四時花。松醪臘醞安神酒，布水宵煎覓句茶。",
      "畢竟金多也頭白，算來爭得似君家。"
    ]
  },
  {
    "volume": 692,
    "sequence": 95,
    "title": "題江寺禪和",
    "author": "杜荀鶴",
    "content": [
      "江寺禪僧似悟禪，壞衣芒履住茅軒。懶求施主修真像，翻說經文是妄言。出浦釣船驚宿雁，伐岩樵斧迸寒猿。",
      "行人莫問師宗旨，眼不浮華耳不喧。"
    ]
  },
  {
    "volume": 692,
    "sequence": 96,
    "title": "題弟侄書堂",
    "author": "杜荀鶴",
    "content": [
      "何事居窮道不窮，亂時還與靜時同。家山雖在干戈地，弟侄常修禮樂風。窗竹影搖書案上，野泉聲入硯池中。",
      "少年辛苦終身事，莫向光陰惰寸功。"
    ]
  },
  {
    "volume": 692,
    "sequence": 97,
    "title": "和友人寄長林孟明府",
    "author": "杜荀鶴",
    "content": [
      "為政為人漸見心，長才聊屈宰長林。莫嫌月入無多俸，須喜秋來不廢吟。寒雨旋疏叢菊豔，晚風時動小松陰。",
      "訟庭閑寂公書少，留客看山索酒斟。"
    ]
  },
  {
    "volume": 692,
    "sequence": 98,
    "title": "戲贈漁家",
    "author": "杜荀鶴",
    "content": [
      "見君生計羨君閑，求食求衣有底難。養一箔蠶供釣線，種千莖竹作漁竿。葫蘆杓酌春濃酒，舴艋舟流夜漲灘。",
      "卻笑儂家最辛苦，聽蟬鞭馬入長安。"
    ]
  },
  {
    "volume": 692,
    "sequence": 99,
    "title": "登城有作",
    "author": "杜荀鶴",
    "content": [
      "上得孤城向晚春，眼前何事不傷神。遍看原上累累塚，曾是城中汲汲人。盡謂黃金堪潤屋，誰思荒骨旋成塵。",
      "一名一宦平生事，不放愁侵易過身。"
    ]
  },
  {
    "volume": 692,
    "sequence": 100,
    "title": "秋日山中寄池州李常侍",
    "author": "杜荀鶴",
    "content": [
      "近來參謁陡生疏，因向雲山僻處居。出為羈孤營糲食，歸同弟侄讀生書。風凋古木秋陰薄，月滿寒山夜景虛。",
      "但得中興知己在，算應身未老樵漁。"
    ]
  },
  {
    "volume": 692,
    "sequence": 101,
    "title": "辭楊侍郎",
    "author": "杜荀鶴",
    "content": [
      "春在門闌秋未離，不因人薦只因詩。半年賓館成前事，一日侯門失舊知。霜島樹凋猿叫夜，湖田穀熟雁來時。",
      "西風萬里東歸去，更把愁心說向誰。"
    ]
  },
  {
    "volume": 692,
    "sequence": 102,
    "title": "題汪氏茅亭",
    "author": "杜荀鶴",
    "content": [
      "茅亭客到多稱奇，茅亭之上難題詩。出塵景物不可狀，小手篇章徒爾為。牛畔稻苗新雨後，鶴邊松韻晚風時。",
      "君今酷愛人間事，爭得安閒老在茲。"
    ]
  },
  {
    "volume": 692,
    "sequence": 103,
    "title": "喜從弟雪中遠至有作",
    "author": "杜荀鶴",
    "content": [
      "深山大雪懶開門，門徑行蹤自爾新。無酒禦寒雖寡況，有書供讀且資身。便均情愛同諸弟，莫更生疏似外人。",
      "晝短夜長須強學，學成貧亦勝他貧。"
    ]
  },
  {
    "volume": 692,
    "sequence": 104,
    "title": "送僧歸國清寺",
    "author": "杜荀鶴",
    "content": [
      "吟送越僧歸海涯，僧行渾不覺程賒。路沿山腳潮痕出，睡倚松根日色斜。撼錫度岡猿抱樹，挈瓶盛浪鷺翹沙。",
      "到參禪後知無事，看引秋泉灌藕花。"
    ]
  },
  {
    "volume": 692,
    "sequence": 105,
    "title": "題汪明府山居",
    "author": "杜荀鶴",
    "content": [
      "不似當官只似閑，野情終日不離山。方知薄宦難拘束，多與高人作往還。牛笛漫吹煙雨裏，稻苗平入水雲間。",
      "羨君公退歸欹枕，免向他門厚客顏。"
    ]
  },
  {
    "volume": 692,
    "sequence": 106,
    "title": "下第東歸將及故園有作",
    "author": "杜荀鶴",
    "content": [
      "平生操立有天知，何事謀身與志違。上國獻詩還不遇，故園經亂又空歸。山城欲暮人煙斂，江月初寒釣艇歸。",
      "且把風寒作閒事，懶能和淚拜庭闈。"
    ]
  },
  {
    "volume": 692,
    "sequence": 107,
    "title": "宿東林寺題願公院",
    "author": "杜荀鶴",
    "content": [
      "古寺沉沉僧未眠，支頤將客說閑緣。一溪月色非塵世，滿洞松聲似雨天。簷底水涵抄律燭，窗間風引煮茶煙。",
      "無由住得吟相伴，心系青雲十五年。"
    ]
  },
  {
    "volume": 692,
    "sequence": 108,
    "title": "山居自遣",
    "author": "杜荀鶴",
    "content": [
      "茅屋周回松竹陰，山翁時挈酒相尋。無人開口不言利，只我白頭空愛吟。月在釣潭秋睡重，雲橫樵徑野情深。",
      "此中一日過一日，有底閒愁得到心。"
    ]
  },
  {
    "volume": 692,
    "sequence": 109,
    "title": "贈友人罷舉赴辟命",
    "author": "杜荀鶴",
    "content": [
      "連天一水浸吳東，十幅帆飛二月風。好景采拋詩句裏，別愁驅入酒杯中。漁依岸柳眠圓影，鳥傍岩花戲暖紅。",
      "不是桂枝終不得，自緣年少好從戎。"
    ]
  },
  {
    "volume": 692,
    "sequence": 110,
    "title": "亂後旅中遇友人",
    "author": "杜荀鶴",
    "content": [
      "念子為儒道未亨，依依心向十年兄。莫依亂世輕依託，須學前賢隱姓名。大國未知何日靜，舊山猶可入雲耕。",
      "不如自此同歸去，帆掛秋風一信程。"
    ]
  },
  {
    "volume": 692,
    "sequence": 111,
    "title": "贈休糧僧",
    "author": "杜荀鶴",
    "content": [
      "自言因病學休糧，本意非求不死方。徒有至人傳道術，更無齋客到禪房。雨中林鳥歸巢晚，霜後岩猿拾橡忙。",
      "爭似吾師無一事，穩披雲衲坐藤床。"
    ]
  },
  {
    "volume": 692,
    "sequence": 112,
    "title": "維揚春日再遇孫侍禦",
    "author": "杜荀鶴",
    "content": [
      "本為榮家不為身，讀書誰料轉家貧。三年行卻千山路，兩地思歸一主人。絡岸柳絲懸細雨，繡田花朵弄殘春。",
      "多情禦史應嗟見，未上青雲白髮新。"
    ]
  },
  {
    "volume": 692,
    "sequence": 113,
    "title": "亂後宿南陵廢寺寄沈明府",
    "author": "杜荀鶴",
    "content": [
      "只共寒燈坐到明，塞鴻沖雪一聲聲。亂時為客無人識，廢寺吟詩有鬼驚。且把酒杯添志氣，已將身事托公卿。",
      "男兒仗劍酬恩在，未肯徒然過一生。"
    ]
  },
  {
    "volume": 692,
    "sequence": 114,
    "title": "投鄭先輩",
    "author": "杜荀鶴",
    "content": [
      "匣中長劍未酬恩，不遇男兒不合論。悶向酒杯吞日月，閑將詩句問乾坤。甯辭馬足勞關路，肯為漁竿憶水村。",
      "兩鬢欲斑三百首，更教裝寫傍誰門。"
    ]
  },
  {
    "volume": 692,
    "sequence": 115,
    "title": "途中有作",
    "author": "杜荀鶴",
    "content": [
      "無論南北與西東，名利牽人處處同。枕上事仍多馬上，山中心更甚關中。川原晚結陰沈氣，草樹秋生索漠風。",
      "百歲此身如且健，大家閑作臥雲翁。"
    ]
  },
  {
    "volume": 692,
    "sequence": 116,
    "title": "和舍弟題書堂",
    "author": "杜荀鶴",
    "content": [
      "兄弟將知大自強，亂時同葺讀書堂。岩泉遇雨多還鬧，溪竹唯風少即涼。藉草醉吟花片落，傍山閒步藥苗香。",
      "團圓便是家肥事，何必盈倉與滿箱。"
    ]
  },
  {
    "volume": 692,
    "sequence": 117,
    "title": "送蜀客遊維揚",
    "author": "杜荀鶴",
    "content": [
      "見說西川景物繁，維揚景物勝西川。青春花柳樹臨水，白日綺羅人上船。夾岸畫樓難惜醉，數橋明月不教眠。",
      "送君懶問君回日，才子風流正少年。"
    ]
  },
  {
    "volume": 692,
    "sequence": 118,
    "title": "旅寓",
    "author": "杜荀鶴",
    "content": [
      "暗算鄉程隔數州，欲歸無計淚空流。已違骨肉來時約，更束琴書何處遊。畫角引風吹斷夢，垂楊和雨結成愁。",
      "去年今日還如此，似與青春有舊仇。"
    ]
  },
  {
    "volume": 692,
    "sequence": 119,
    "title": "途中春",
    "author": "杜荀鶴",
    "content": [
      "年光身事旋成空，畢竟何門遇至公。人世鶴歸雙鬢上，客程蛇繞亂山中。牧童向日眠春草，漁父隈岩避晚風。",
      "一醉未醒花又落，故鄉回首楚關東。"
    ]
  },
  {
    "volume": 692,
    "sequence": 120,
    "title": "維揚冬末寄幕中二從事",
    "author": "杜荀鶴",
    "content": [
      "江上數株桑棗樹，自從離亂更荒涼。那堪旅館經殘臘，只把空書寄故鄉。典盡客衣三尺雪，煉精詩句一頭霜。",
      "故人多在芙蓉幕，應笑孜孜道未光。"
    ]
  },
  {
    "volume": 692,
    "sequence": 121,
    "title": "辭鄭員外入關",
    "author": "杜荀鶴",
    "content": [
      "男兒三十尚蹉跎，未遂青雲一桂科。在客易為銷歲月，到家難住似經過。帆飛楚國風濤潤，馬度藍關雨雪多。",
      "長把行藏信天道，不知天道竟如何。"
    ]
  },
  {
    "volume": 692,
    "sequence": 122,
    "title": "書齋即事",
    "author": "杜荀鶴",
    "content": [
      "時清只合力為儒，不可家貧與善疏。賣卻屋邊三畝地，添成窗下一床書。沿溪摘果霜晴後，出竹吟詩月上初。",
      "鄉里老農多見笑，不知稽古勝耕鋤。"
    ]
  },
  {
    "volume": 692,
    "sequence": 123,
    "title": "雋陽道中",
    "author": "杜荀鶴",
    "content": [
      "客路客路何悠悠，蟬聲向背槐花愁。爭知百歲不百歲，未合白頭今白頭。四五朵山妝雨色，兩三行雁帖雲秋。",
      "輸他江上垂綸者，只在船中老便休。"
    ]
  },
  {
    "volume": 692,
    "sequence": 124,
    "title": "入關因別舍弟",
    "author": "杜荀鶴",
    "content": [
      "吾今別汝汝聽言，去住人情足可安。百口度荒均食易，數年經亂保家難。莫愁寒族無人薦，但願春官把卷看。",
      "天道不欺心意是，帝鄉吾土一般般。"
    ]
  },
  {
    "volume": 692,
    "sequence": 125,
    "title": "贈彭蠡釣者",
    "author": "杜荀鶴",
    "content": [
      "偏坐漁舟出葦林，葦花零落向秋深。只將波上鷗為侶，不把人間事系心。傍岸歌來風欲起，卷絲眠去月初沈。",
      "若教我似君閑放，贏得湖山到老吟。"
    ]
  },
  {
    "volume": 692,
    "sequence": 126,
    "title": "送友人入關",
    "author": "杜荀鶴",
    "content": [
      "此去青雲莫更疑，出人才行足人知。況當朝野搜賢日，正是孤寒取士時。仙島煙霞通鶴信，早春雷雨與龍期。",
      "我今不得同君去，兩鬢霜欺桂一枝。"
    ]
  },
  {
    "volume": 692,
    "sequence": 127,
    "title": "送友人宰潯陽",
    "author": "杜荀鶴",
    "content": [
      "高興那言去路長，非君不解愛潯陽。有時猿鳥來公署，到處煙霞是道鄉。釣艇滿江魚賤菜，紙窯連岳楮多桑。",
      "陶潛舊隱依稀在，好繼高蹤結草堂。"
    ]
  },
  {
    "volume": 692,
    "sequence": 128,
    "title": "秋日臥病",
    "author": "杜荀鶴",
    "content": [
      "浮世浮名能幾何，致身流落向天涯。少年心壯輕為客，一日病來思在家。山頂老猿啼古木，渡頭新雁下平沙。",
      "不堪吟罷西風起，黃葉滿庭寒日斜。"
    ]
  },
  {
    "volume": 692,
    "sequence": 129,
    "title": "敘吟",
    "author": "杜荀鶴",
    "content": [
      "多慚到處有詩名，轉覺吟詩僻性成。度水卻嫌船著岸，過山翻恨馬貪程。如仇雪月年年景，似夢笙歌處處聲。",
      "未合白頭今已白，自知非為別愁生。"
    ]
  },
  {
    "volume": 692,
    "sequence": 130,
    "title": "行次滎陽卻寄諸弟",
    "author": "杜荀鶴",
    "content": [
      "難把歸書說遠情，奉親多闕拙為兄。早知寸祿榮家晚，悔不深山共汝耕。枕上算程關月落，帽前搜景嶽雲生。",
      "如今已作長安計，只得辛勤取一名。"
    ]
  },
  {
    "volume": 692,
    "sequence": 131,
    "title": "登石壁禪師水閣有作",
    "author": "杜荀鶴",
    "content": [
      "石壁早聞僧說好，今來偏與我相宜。有山有水堪吟處，無雨無風見景時。漁父晚船分浦釣，牧童寒笛倚牛吹。",
      "畫人畫得從他畫，六幅應輸八句詩。"
    ]
  },
  {
    "volume": 692,
    "sequence": 132,
    "title": "贈袒肩和尚",
    "author": "杜荀鶴",
    "content": [
      "山衣草屐染莓苔，雙眼猶慵向俗開。若比吾師居世上，何如野客臥岩隈。才聞錫杖離三楚，又說隨緣向五台。",
      "乘醉吟詩問禪理，為誰須去為誰來。"
    ]
  },
  {
    "volume": 692,
    "sequence": 133,
    "title": "閒居即事",
    "author": "杜荀鶴",
    "content": [
      "形覺清羸道覺肥，竹門前徑靜相宜。一壺村酒無求處，數朵庭花見落時。章句偶為前輩許，話言多被俗人疑。",
      "一枝仙桂如攀得，只此山前是老期。"
    ]
  },
  {
    "volume": 692,
    "sequence": 134,
    "title": "自敘",
    "author": "杜荀鶴",
    "content": [
      "酒甕琴書伴病身，熟諳時事樂於貧。寧為宇宙閑吟客，怕作乾坤竊祿人。詩旨未能忘救物，世情奈值不容真。",
      "平生肺腑無言處，白髮吾唐一逸人。"
    ]
  },
  {
    "volume": 692,
    "sequence": 135,
    "title": "空閒二公遞以禪律相鄙因而解之",
    "author": "杜荀鶴",
    "content": [
      "一教誰雲辟二途，律禪禪律智歸愚。念珠在手隳禪衲，禪衲披肩壞念珠。象外空分空外象，無中有作有中無。",
      "有無無有師窮取，山到平來海亦枯。"
    ]
  },
  {
    "volume": 692,
    "sequence": 136,
    "title": "寄溫州朱尚書並呈軍倅崔太博",
    "author": "杜荀鶴",
    "content": [
      "永嘉名郡昔推名，連屬荀家弟與兄。教化靜師龔渤海，篇章高體謝宣城。山從海岸妝吟景，水自城根演政聲。",
      "今日老輸崔博士，不妨疏逸伴雙旌。"
    ]
  },
  {
    "volume": 692,
    "sequence": 137,
    "title": "恩門致書遠及山居因獻之",
    "author": "杜荀鶴",
    "content": [
      "時難轉覺保身難，難向師門欲繼顏。若把白衣輕易脫，卻成青桂偶然攀。身居劍戟爭雄地，道在乾坤未喪間。",
      "必許酬恩酬未晚，且須容到九華山。"
    ]
  },
  {
    "volume": 692,
    "sequence": 138,
    "title": "寄溫州崔博士",
    "author": "杜荀鶴",
    "content": [
      "懷君勞我寫詩情，窣窣陰風有鬼聽。縣宰不仁工部餓，酒家無識翰林醒。眼昏經史天何在，心盡英雄國未甯。",
      "好向賢侯話吟侶，莫教辜負少微星。"
    ]
  },
  {
    "volume": 692,
    "sequence": 139,
    "title": "李昭象雲與二三同人見訪有寄",
    "author": "杜荀鶴",
    "content": [
      "得君書後病顏開，雲拉同人訪我來。在路不妨沖雨雪，到山還免踏塵埃。吟沈水閣何宵月，坐破松岩幾處苔。",
      "貧舍款賓無別物，止於空戰大尊罍。"
    ]
  },
  {
    "volume": 692,
    "sequence": 140,
    "title": "自江西歸九華",
    "author": "杜荀鶴",
    "content": [
      "他鄉終日憶吾鄉，及到吾鄉值亂荒。雲外好山看不見，馬頭歧路去何忙。無衣織女桑猶小，闕食農夫麥未黃。",
      "許大乾坤吟未了，揮鞭回首出陵陽。"
    ]
  },
  {
    "volume": 692,
    "sequence": 141,
    "title": "和友人見題山居水閣八韻",
    "author": "杜荀鶴",
    "content": [
      "池閣初成眼豁開，眼前霽景屬微才。試攀簷果猿先見，才把漁竿鶴即來。修竹已多猶可種，豔花雖少不勞栽。",
      "南昌一榻延徐孺，楚國千鐘逼老萊。未稱執鞭奔紫陌，惟宜策杖步蒼苔。籠禽豈是摩霄翼，潤木元非澗下材。",
      "鑒己每將天作鏡，陶情常以海為杯。和君詩句吟聲大，蟲豸聞之謂蟄雷。"
    ]
  }
]