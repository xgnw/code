[
  {
    "volume": 290,
    "sequence": 1,
    "title": "送別",
    "author": "楊凝",
    "content": [
      "樽酒郵亭暮，雲帆驛使歸。野鷗寒不起，川雨凍難飛。",
      "吳會家移遍，軒轅夢去稀。姓楊皆足淚，非是強沾衣。"
    ]
  },
  {
    "volume": 290,
    "sequence": 2,
    "title": "送客東歸",
    "author": "楊凝",
    "content": [
      "君向古營州，邊風戰地愁。草青縵別路，柳亞拂孤樓。",
      "人意傷難醉，鶯啼咽不流。芳菲只合樂，離思返如秋。"
    ]
  },
  {
    "volume": 290,
    "sequence": 3,
    "title": "送客歸湖南",
    "author": "楊凝",
    "content": [
      "湖南樹色盡，了了辨潭州。雨散今為別，雲飛何處遊。",
      "情來偏似醉，淚迸不成流。那向蕭條路，緣湘篁竹愁。"
    ]
  },
  {
    "volume": 290,
    "sequence": 4,
    "title": "送客歸淮南",
    "author": "楊凝",
    "content": [
      "畫舫照河堤，暄風百草齊。行絲直網蝶，去燕旋遺泥。",
      "郡向高天近，人從別路迷。非關禦溝上，今日各東西。"
    ]
  },
  {
    "volume": 290,
    "sequence": 5,
    "title": "春情",
    "author": "楊凝",
    "content": [
      "舊宅洛川陽，曾游遊俠場。水添楊柳色，花絆綺羅香。",
      "趙瑟多愁曲，秦家足豔妝。江潭遠相憶，春夢不勝長。"
    ]
  },
  {
    "volume": 290,
    "sequence": 6,
    "title": "秋夜聽擣衣",
    "author": "楊凝",
    "content": [
      "砧杵聞秋夜，裁縫寄遠方。聲微漸濕露，響細未經霜。",
      "蘭牖唯遮樹，風簾不礙涼。雲中望何處，聽此斷人腸。"
    ]
  },
  {
    "volume": 290,
    "sequence": 7,
    "title": "從軍行",
    "author": "楊凝",
    "content": [
      "都尉出居延，強兵集五千。還將張博望，直救范祁連。",
      "漢卒悲簫鼓，胡姬濕采旃。如今意氣盡，流淚挹流泉。"
    ]
  },
  {
    "volume": 290,
    "sequence": 8,
    "title": "和直禁省",
    "author": "楊凝",
    "content": [
      "宵直丹宮近，風傳碧樹涼。漏稀銀箭滴，月度網軒光。",
      "鳳詔裁多暇，蘭燈夢更長。此時顏范貴，十步舊連行。"
    ]
  },
  {
    "volume": 290,
    "sequence": 9,
    "title": "留別",
    "author": "楊凝",
    "content": [
      "玉節隨東閣，金閨別舊僚。若為花滿寺，躍馬上河橋。"
    ]
  },
  {
    "volume": 290,
    "sequence": 10,
    "title": "送客往洞庭",
    "author": "楊凝",
    "content": [
      "九江歸路遠，萬里客舟還。若過巴江水，湘東滿碧煙。"
    ]
  },
  {
    "volume": 290,
    "sequence": 11,
    "title": "別友人",
    "author": "楊凝",
    "content": [
      "倦客驚危路，傷禽繞樹枝。非逢暴公子，不敢涕流離。"
    ]
  },
  {
    "volume": 290,
    "sequence": 12,
    "title": "初渡淮北岸",
    "author": "楊凝",
    "content": [
      "別夢雖難覺，悲魂最易銷。殷勤淮北岸，鄉近去家遙。"
    ]
  },
  {
    "volume": 290,
    "sequence": 13,
    "title": "詠雨",
    "author": "楊凝",
    "content": [
      "塵浥多人路，泥歸足燕家。可憐繚亂點，濕盡滿宮花。"
    ]
  },
  {
    "volume": 290,
    "sequence": 14,
    "title": "柳絮",
    "author": "楊凝",
    "content": [
      "河畔多楊柳，追遊盡狹斜。春風一回送，亂入莫愁家。"
    ]
  },
  {
    "volume": 290,
    "sequence": 15,
    "title": "花枕",
    "author": "楊凝",
    "content": [
      "席上沈香枕，樓中蕩子妻。那堪一夜裏，長濕兩行啼。"
    ]
  },
  {
    "volume": 290,
    "sequence": 16,
    "title": "送客往鄜州",
    "author": "楊凝",
    "content": [
      "新參將相事營平，錦帶騂弓結束輕。曉上關城吟畫角，暗馳羌馬發支兵。回中地近風常急，鄜畤年多草自生。",
      "近喜扶陽系戎相，從來衛霍笑長纓。"
    ]
  },
  {
    "volume": 290,
    "sequence": 17,
    "title": "送客往夏州",
    "author": "楊凝",
    "content": [
      "憐君此去過居延，古塞黃雲共渺然。沙闊獨行尋馬跡，路迷遙指戍樓煙。夜投孤店愁吹笛，朝望行塵避控弦。",
      "聞有故交今從騎，何須著論更言錢。"
    ]
  },
  {
    "volume": 290,
    "sequence": 18,
    "title": "春霽晚望",
    "author": "楊凝",
    "content": [
      "細雨晴深小苑東，春雲開氣逐光風。雄兒走馬神光上，靜女看花佛寺中。書劍學多心欲懶，田園荒廢望頻空。",
      "南歸路極天連海，惟有相思明月同。"
    ]
  },
  {
    "volume": 290,
    "sequence": 19,
    "title": "唐昌觀玉蕊花",
    "author": "楊凝",
    "content": [
      "瑤華瓊蕊種何年，蕭史秦嬴向紫煙。",
      "時控彩鸞過舊邸，摘花持獻玉皇前。"
    ]
  },
  {
    "volume": 290,
    "sequence": 20,
    "title": "別李協",
    "author": "楊凝",
    "content": [
      "江邊日暮不勝愁，送客沾衣江上樓。",
      "明月峽添明月照，蛾眉峰似兩眉愁。"
    ]
  },
  {
    "volume": 290,
    "sequence": 21,
    "title": "初次巴陵",
    "author": "楊凝",
    "content": [
      "西江浪接洞庭波，積水遙連天上河。",
      "鄉信為憑誰寄去，汀洲燕雁漸來多。"
    ]
  },
  {
    "volume": 290,
    "sequence": 22,
    "title": "上巳",
    "author": "楊凝",
    "content": [
      "帝京元巳足繁華，細管清弦七貴家。",
      "此日風光誰不共，紛紛皆是掖垣花。"
    ]
  },
  {
    "volume": 290,
    "sequence": 23,
    "title": "春怨",
    "author": "楊凝",
    "content": [
      "花滿簾櫳欲度春，此時夫婿在咸秦。",
      "綠窗孤寢難成寐，紫燕雙飛似弄人。"
    ]
  },
  {
    "volume": 290,
    "sequence": 24,
    "title": "送客歸常州",
    "author": "楊凝",
    "content": [
      "行到河邊從此辭，寒天日遠暮帆遲。",
      "可憐芳草成衰草，公子歸時過綠時。"
    ]
  },
  {
    "volume": 290,
    "sequence": 25,
    "title": "送別",
    "author": "楊凝",
    "content": [
      "春愁不盡別愁來，舊淚猶長新淚催。",
      "相思倘寄相思字，君到揚州揚子回。"
    ]
  },
  {
    "volume": 290,
    "sequence": 26,
    "title": "送客入蜀",
    "author": "楊凝",
    "content": [
      "劍閣迢迢夢想間，行人歸路繞梁山。",
      "明朝騎馬搖鞭去，秋雨槐花子午關。"
    ]
  },
  {
    "volume": 290,
    "sequence": 27,
    "title": "送別",
    "author": "楊凝",
    "content": [
      "仙花笑盡石門中，石室重重掩綠空。",
      "暫下雲峰能幾日，卻回煙駕馭春風。"
    ]
  },
  {
    "volume": 290,
    "sequence": 28,
    "title": "殘花",
    "author": "楊凝",
    "content": [
      "五馬踟躕在路岐，南來隻為看花枝。",
      "鶯銜蝶弄紅芳盡，此日深閨那得知。"
    ]
  },
  {
    "volume": 290,
    "sequence": 29,
    "title": "戲贈友人",
    "author": "楊凝",
    "content": [
      "湘陰直與地陰連，此日相逢憶醉年。",
      "美酒非如平樂貴，十升不用一千錢。"
    ]
  },
  {
    "volume": 290,
    "sequence": 30,
    "title": "贈同游",
    "author": "楊凝",
    "content": [
      "此□風雨後，已覺減年華。若待皆無事，應難更有花。",
      "管弦臨夜急，榆柳向江斜。且莫看歸路，同須醉酒家。"
    ]
  },
  {
    "volume": 290,
    "sequence": 31,
    "title": "送人出塞",
    "author": "楊凝",
    "content": [
      "北風吹雨雪，舉目已淒淒。戰鬼秋頻哭，征鴻夜不棲。",
      "沙平關路直，磧廣郡樓低。此去非東魯，人多事鼓鼙。"
    ]
  },
  {
    "volume": 290,
    "sequence": 32,
    "title": "尋僧元皎因病",
    "author": "楊凝",
    "content": [
      "此僧迷有著，因病得尋師。話盡山中事，歸當月上時。",
      "高松連寺影，亞竹入窗枝。閑憶草堂路，相逢非素期。"
    ]
  },
  {
    "volume": 290,
    "sequence": 33,
    "title": "夜泊渭津",
    "author": "楊凝",
    "content": [
      "飄飄東去客，一宿渭城邊。遠處星垂岸，中流月滿船。",
      "涼歸夜深簟，秋入雨餘天。漸覺家山小，殘程尚幾年。"
    ]
  },
  {
    "volume": 290,
    "sequence": 34,
    "title": "晚夏逢友人",
    "author": "楊凝",
    "content": [
      "一別同袍友，相思已十年。長安多在客，久病忽聞蟬。",
      "驟雨才沾地，陰雲不遍天。微涼堪話舊，移榻晚風前。"
    ]
  },
  {
    "volume": 290,
    "sequence": 35,
    "title": "別謫者",
    "author": "楊凝",
    "content": [
      "此地聞猶惡，人言是所之。一家書絕久，孤驛夢成遲。",
      "八月三湘道，聞猿冒雨時。不須祠楚相，臣節轉堪疑。"
    ]
  },
  {
    "volume": 290,
    "sequence": 36,
    "title": "行思",
    "author": "楊凝",
    "content": [
      "千里豈雲去，欲歸如路窮。人間無暇日，馬上又秋風。",
      "破月銜高嶽，流星拂曉空。此時皆在夢，行色獨匆匆。"
    ]
  },
  {
    "volume": 290,
    "sequence": 37,
    "title": "感懷題從舅宅",
    "author": "楊凝",
    "content": [
      "郤家庭樹下，幾度醉春風。今日花還發，當時事不同。",
      "流言應未息，直道竟難通。徒遣相思者，悲歌向暮空。"
    ]
  },
  {
    "volume": 290,
    "sequence": 38,
    "title": "與友人會",
    "author": "楊凝",
    "content": [
      "蟬吟槐蕊落，的的是愁端。病覺離家遠，貧知處事難。",
      "真交無所隱，深語有餘歡。未必聞歌吹，羈心得暫寬。"
    ]
  },
  {
    "volume": 290,
    "sequence": 39,
    "title": "下第後蒙侍郎示意指于新先輩宣恩感謝",
    "author": "楊凝",
    "content": [
      "才薄命如此，自嗟兼自疑。遭逢好交日，黜落至公時。",
      "倚玉甘無路，穿楊卻未期。更慚君侍坐，問許可言詩。"
    ]
  }
]