[
  {
    "volume": 843,
    "sequence": 1,
    "title": "寄東林言之禪子",
    "author": "齊己",
    "content": [
      "聞思相送後，幽院閉苔錢。使我吟還廢，聞君病未痊。",
      "聽秋唯困坐，怕客但佯眠。可惜東窗月，無寥過一年。"
    ]
  },
  {
    "volume": 843,
    "sequence": 2,
    "title": "寒節日寄鄉友",
    "author": "齊己",
    "content": [
      "歲歲逢寒食，寥寥古寺家。踏青思故里，垂白看楊花。",
      "原野稀疏雨，江天冷澹霞。滄浪與湘水，歸恨共無涯。"
    ]
  },
  {
    "volume": 843,
    "sequence": 3,
    "title": "聞西蟾從弟卜岩居嶽西有寄",
    "author": "齊己",
    "content": [
      "瀑布見高低，岩開岩壁西。碧雲多舊作，紅葉幾新題。",
      "滴瀝中疏磬，嵌空半倚梯。仍聞樵子徑，□不到前溪。"
    ]
  },
  {
    "volume": 843,
    "sequence": 4,
    "title": "寄懷西蟾師弟",
    "author": "齊己",
    "content": [
      "萬里八九月，一身西北風。自從相示後，長記在吟中。",
      "見說南遊遠，堪懷我姓同。江邊忽得信，回到嶽門東。"
    ]
  },
  {
    "volume": 843,
    "sequence": 5,
    "title": "撲滿子",
    "author": "齊己",
    "content": [
      "只愛滿我腹，爭如滿害身。到頭須撲破，卻散與他人。"
    ]
  },
  {
    "volume": 843,
    "sequence": 6,
    "title": "寄西川惠光大師曇域",
    "author": "齊己",
    "content": [
      "禪月有名子，相知面未曾。筆精垂壁溜，詩澀滴杉冰。",
      "蜀國從棲泊，蕪城幾廢興。憶歸應寄夢，東北過金陵。"
    ]
  },
  {
    "volume": 843,
    "sequence": 7,
    "title": "憶別匡山寄彭澤幹晝上人",
    "author": "齊己",
    "content": [
      "憶別匡山日，無端是遠遊。卻回看五老，翻悔上孤舟。",
      "蹭蹬三千里，蹉跎二十秋。近來空寄夢，時到虎溪頭。"
    ]
  },
  {
    "volume": 843,
    "sequence": 8,
    "title": "又寄彭澤晝公",
    "author": "齊己",
    "content": [
      "聞君彭澤住，結構近陶公。種菊心相似，嘗茶味不同。",
      "湖光秋枕上，岳翠夏窗中。八月東林去，吟香菡萏風。"
    ]
  },
  {
    "volume": 843,
    "sequence": 9,
    "title": "因覽支使孫中丞看可准大師詩序有寄",
    "author": "齊己",
    "content": [
      "一千篇裏選，三百首菁英。玉尺新量出，金刀舊剪成。",
      "錦江增古翠，仙掌減元精。自此為風格，留傳諸後生。"
    ]
  },
  {
    "volume": 843,
    "sequence": 10,
    "title": "新秋病中枕上聞蟬",
    "author": "齊己",
    "content": [
      "枕上稍醒醒，忽聞蟬一聲。此時知不死，昨日即前生。",
      "更欲臨窗聽，猶難策杖行。尋應同蛻殼，重飲露華清。"
    ]
  },
  {
    "volume": 843,
    "sequence": 11,
    "title": "寄雲蓋山先禪師",
    "author": "齊己",
    "content": [
      "曾尋湘水東，古翠積秋濃。長老禪棲處，半天雲蓋峰。",
      "閑床饒得石，雜樹少於松。近有誰堪語，瀏陽妙指蹤。"
    ]
  },
  {
    "volume": 843,
    "sequence": 12,
    "title": "落葉",
    "author": "齊己",
    "content": [
      "落多秋亦晚，窗外見諸鄰。世上誰驚盡，林間獨掃頻。",
      "蕭騷微月夜，重疊早霜晨。昨日繁陰在，鶯聲樹樹春。"
    ]
  },
  {
    "volume": 843,
    "sequence": 13,
    "title": "次耒陽作",
    "author": "齊己",
    "content": [
      "繞嶽複沿湘，衡陽又耒陽。不堪思北客，從此入南荒。",
      "旦夕多猿狖，淹留少雪霜。因經杜公墓，惆悵學文章。"
    ]
  },
  {
    "volume": 843,
    "sequence": 14,
    "title": "舟中晚望祝融峰",
    "author": "齊己",
    "content": [
      "天際卓寒青，舟中望晚晴。十年關夢寐，此日向崢嶸。",
      "巨石淩空黑，飛泉照夜明。終當躡孤頂，坐看白雲生。"
    ]
  },
  {
    "volume": 843,
    "sequence": 15,
    "title": "吊杜工部墳",
    "author": "齊己",
    "content": [
      "鵬翅蹋於斯，明君知不知。域中詩價大，荒外土墳卑。",
      "瘴雨無時滴，蠻風有穴吹。唯應李太白，魂魄往來疲。"
    ]
  },
  {
    "volume": 843,
    "sequence": 16,
    "title": "岳中寄殷處士",
    "author": "齊己",
    "content": [
      "出岳與入嶽，前題繼後題。遍尋僧壁上，多在雁峰西。",
      "近說游江寺，將誰話石梯。相思立高巘，山下草萋萋。"
    ]
  },
  {
    "volume": 843,
    "sequence": 17,
    "title": "送幽禪師",
    "author": "齊己",
    "content": [
      "霜繁野葉飛，長老卷行衣。浮世不知處，白雲相待歸。",
      "磬和天籟響，禪動岳神威。莫便言長往，勞生待發機。"
    ]
  },
  {
    "volume": 843,
    "sequence": 18,
    "title": "觀燒",
    "author": "齊己",
    "content": [
      "獵獵寒蕪引，承風勢不還。放來應有主，焚去到何山。",
      "焰入空蒙裏，煙飛蒼莽間。石中有良玉，惆悵但傷顏。"
    ]
  },
  {
    "volume": 843,
    "sequence": 19,
    "title": "詠茶十二韻",
    "author": "齊己",
    "content": [
      "百草讓為靈，功先百草成。甘傳天下口，貴占火前名。",
      "出處春無雁，收時穀有鶯。封題從澤國，貢獻入秦京。",
      "嗅覺精新極，嘗知骨自輕。研通天柱響，摘繞蜀山明。",
      "賦客秋吟起，禪師晝臥驚。角開香滿室，爐動綠凝鐺。",
      "晚憶涼泉對，閑思異果平。松黃幹旋泛，雲母滑隨傾。",
      "頗貴高人寄，尤宜別匱盛。曾尋修事法，妙盡陸先生。"
    ]
  },
  {
    "volume": 843,
    "sequence": 20,
    "title": "寄陽岐西峰僧",
    "author": "齊己",
    "content": [
      "西峰殘照東，瀑布灑冥鴻。閑憶高窗外，秋晴萬里空。",
      "藤陰藏石磴，衣毳落杉風。日有誰來覓，層層鳥道中。"
    ]
  },
  {
    "volume": 843,
    "sequence": 21,
    "title": "回雁峰",
    "author": "齊己",
    "content": [
      "瘴雨過孱顏，危邊有徑盤。壯堪扶壽嶽，靈合置仙壇。",
      "影北鴻聲亂，青南客道難。他年思隱遁，何處憑闌幹。"
    ]
  },
  {
    "volume": 843,
    "sequence": 22,
    "title": "贈詢公上人",
    "author": "齊己",
    "content": [
      "威儀何貴重，一室貯水清。終日松杉徑，自多蟲蟻行。",
      "像前孤立影，鐘外數珠聲。知悟修來事，今為第幾生。"
    ]
  },
  {
    "volume": 843,
    "sequence": 23,
    "title": "秋興",
    "author": "齊己",
    "content": [
      "所見背時情，閑行亦獨行。晚涼思水石，危閣望崢嶸。",
      "雨外殘雲片，風中亂葉聲。舊山吟友在，相憶夢應清。"
    ]
  },
  {
    "volume": 843,
    "sequence": 24,
    "title": "古寺老松",
    "author": "齊己",
    "content": [
      "百歲禪師說，先師指此松。小年行道繞，早見偃枝重。",
      "月檻移孤影，秋亭卓一峰。終當因夜電，拏攫從雲龍。"
    ]
  },
  {
    "volume": 843,
    "sequence": 25,
    "title": "題無餘處士書齋",
    "author": "齊己",
    "content": [
      "閑地從莎蘚，誰人愛此心。琴棋懷客遠，風雪閉門深。",
      "枕外江灘響，窗西樹石陰。他年衡嶽寺，為我一相尋。"
    ]
  },
  {
    "volume": 843,
    "sequence": 26,
    "title": "歲暮江寺住",
    "author": "齊己",
    "content": [
      "山依枯槁容，何處見年終。風雪軍城外，蒹葭古寺中。",
      "孤村誰認磬，極浦夜鳴鴻。坐憶匡廬隱，泉聲滴半空。"
    ]
  },
  {
    "volume": 843,
    "sequence": 27,
    "title": "新燕",
    "author": "齊己",
    "content": [
      "棲托近佳人，應憐巧語新。風光華屋暖，弦管牡丹晨。",
      "遠采江泥膩，雙飛麥雨勻。差池自有便，敢觸杏梁塵。"
    ]
  },
  {
    "volume": 843,
    "sequence": 28,
    "title": "喻吟",
    "author": "齊己",
    "content": [
      "日用是何專，吟疲即坐禪。此生還可喜，餘事不相便。",
      "頭白無邪裏，魂清有象先。江花與芳草，莫染我情田。"
    ]
  },
  {
    "volume": 843,
    "sequence": 29,
    "title": "過湘江唐弘書齋",
    "author": "齊己",
    "content": [
      "四鄰無俗跡，終日大開門。水晚來邊雁，林秋下楚猿。",
      "一家隨難在，雙眼向書昏。沈近騷人廟，吟應見古魂。"
    ]
  },
  {
    "volume": 843,
    "sequence": 30,
    "title": "讀賈島集",
    "author": "齊己",
    "content": [
      "遺篇三百首，首首是遺冤。知到千年外，更逢何者論。",
      "離秦空得罪，入蜀但聽猿。還似長沙祖，唯餘賦鵩言。"
    ]
  },
  {
    "volume": 843,
    "sequence": 31,
    "title": "寄山中諸友",
    "author": "齊己",
    "content": [
      "自歸城裏寺，長憶宿山門。終夜冥心客，諸峰叫月猿。",
      "嵐光生眼力，泉滴爽吟魂。只待游方遍，還來掃樹根。"
    ]
  },
  {
    "volume": 843,
    "sequence": 32,
    "title": "懷終南僧",
    "author": "齊己",
    "content": [
      "擾擾一京塵，何門是了因。萬重千疊嶂，一去不來人。",
      "鳥道春殘雪，蘿龕晝定身。寥寥石窗外，天籟動衣巾。"
    ]
  },
  {
    "volume": 843,
    "sequence": 33,
    "title": "送二友生歸宜陽",
    "author": "齊己",
    "content": [
      "二生俱我友，清苦輩流稀。舊國居相近，孤帆秋共歸。",
      "殘陽沙鳥亂，疏雨島楓飛。幾宿多山處，猿啼燭影微。"
    ]
  },
  {
    "volume": 843,
    "sequence": 34,
    "title": "懷從弟",
    "author": "齊己",
    "content": [
      "孤窗燭影微，何事阻吟思。兄弟斷消息，山川長路岐。",
      "日沈棲鶴塢，霜著叫猿枝。可想為懷抱，多愁多難時。"
    ]
  },
  {
    "volume": 843,
    "sequence": 35,
    "title": "岳陽道中作",
    "author": "齊己",
    "content": [
      "客思尋常動，未如今斷魂。路岐經亂後，風雪少人村。",
      "大澤鳴寒雁，千峰啼晝猿。爭教此時白，不上鬢鬚根。"
    ]
  },
  {
    "volume": 843,
    "sequence": 36,
    "title": "赴鄭谷郎中招游龍興觀讀題詩板謁七真儀像因有十八韻",
    "author": "齊己",
    "content": [
      "何處陪游勝，龍興古觀時。詩懸大雅作，殿禮七真儀。",
      "遠繼周南美，彌旌拱北思。雄方垂朴略，後輩仰箴規。",
      "對坐茵花暖，偕行蘚陣隳。僧絛初學結，朝服久慵披。",
      "到處琴棋傍，登樓筆硯隨。論禪忘視聽，譚老極希夷。",
      "照日江光遠，遮軒檜影欹。觸鞋松子響，窺立鶴雛癡。",
      "始貴茶巡爽，終憐酒散遲。放懷還把杖，憩石或支頤。",
      "眺遠凝清眄，吟高動白髭。風鵬心不小，蒿雀志徒卑。",
      "顧我專無作，于身忘有為。叨因五字解，每忝重言期。",
      "舍此應休也，何人更賞之。淹留仙境晚，回騎雪風吹。"
    ]
  },
  {
    "volume": 843,
    "sequence": 37,
    "title": "書李秀才壁",
    "author": "齊己",
    "content": [
      "干戈阻上日，南國寄貧居。舊裏荒應盡，新年病未除。",
      "窗風連島樹，門徑接鄰蔬。我有閑來約，相看雪滿株。"
    ]
  },
  {
    "volume": 843,
    "sequence": 38,
    "title": "聞尚顏下世",
    "author": "齊己",
    "content": [
      "嶽僧傳的信，聞在麓山亡。郡有為詩客，誰來一影堂。",
      "夢休尋灞滻，跡已絕瀟湘。遠憶同吟石，新秋檜柏涼。"
    ]
  },
  {
    "volume": 843,
    "sequence": 39,
    "title": "薔薇",
    "author": "齊己",
    "content": [
      "根本似玫瑰，繁英刺外開。香高叢有架，紅落地多苔。",
      "去住閒人看，晴明遠蝶來。牡丹先幾日，銷歇向塵埃。"
    ]
  },
  {
    "volume": 843,
    "sequence": 40,
    "title": "送隆公上人",
    "author": "齊己",
    "content": [
      "獨攜譚柄去，千里指人寰。未斷生徒望，難教白日閑。",
      "空江橫落照，大府向西山。好騁陳那孔，誰雲劫石頑。"
    ]
  },
  {
    "volume": 843,
    "sequence": 41,
    "title": "宿簡寂觀",
    "author": "齊己",
    "content": [
      "萬壑雲霞影，千年松檜聲。如何教下士，容易信長生。",
      "月共虛無白，香和沆瀣清。閑尋古廊畫，記得列仙名。"
    ]
  },
  {
    "volume": 843,
    "sequence": 42,
    "title": "遇元上人",
    "author": "齊己",
    "content": [
      "七澤過名山，相逢黃落殘。杉鬆開寺晚，泉月話心寒。",
      "祖遍諸方禮，經曾幾處看。應懷出家院，紫閣近長安。"
    ]
  },
  {
    "volume": 843,
    "sequence": 43,
    "title": "早梅",
    "author": "齊己",
    "content": [
      "萬木凍欲折，孤根暖獨回。前村深雪裏，昨夜一枝開。",
      "風遞幽香去，禽窺素豔來。明年如應律，先發映春台。"
    ]
  },
  {
    "volume": 843,
    "sequence": 44,
    "title": "聽泉",
    "author": "齊己",
    "content": [
      "落石幾萬仞，冷聲飄遠空。高秋初雨後，半夜亂山中。",
      "只有照壁月，更無吹葉風。幾曾廬嶽聽，到曉與僧同。"
    ]
  },
  {
    "volume": 843,
    "sequence": 45,
    "title": "送孫逸人歸廬山",
    "author": "齊己",
    "content": [
      "獨自擔琴鶴，還歸瀑布東。逍遙非俗趣，楊柳謾春風。",
      "草繞村程綠，花磐石磴紅。他時許相覓，五老亂雲中。"
    ]
  },
  {
    "volume": 843,
    "sequence": 46,
    "title": "聽李尊師彈琴",
    "author": "齊己",
    "content": [
      "仙子弄瑤琴，仙山松月深。此聲含太古，誰聽到無心。",
      "灑石霜千片，噴崖泉萬尋。何人傳指法，攜向海中岑。"
    ]
  },
  {
    "volume": 843,
    "sequence": 47,
    "title": "寄武陵微上人",
    "author": "齊己",
    "content": [
      "善卷台邊寺，松筠繞祖堂。秋聲度風雨，曉色遍滄浪。",
      "白石同誰坐，清吟過我狂。近聞為古律，雅道更重光。"
    ]
  },
  {
    "volume": 843,
    "sequence": 48,
    "title": "匡山寓居棲公",
    "author": "齊己",
    "content": [
      "外物盡已外，閒遊且自由。好山逢過夏，無事住經秋。",
      "樹影殘陽寺，茶香古石樓。何時定休講，歸漱虎溪流。"
    ]
  },
  {
    "volume": 843,
    "sequence": 49,
    "title": "湘西道林寺陶太尉井",
    "author": "齊己",
    "content": [
      "太尉遺孤井，寒澄七百年。未聞陵穀變，終與姓名傳。",
      "影浸無風樹，光含有月天。林僧曉來此，滿汲灑金田。"
    ]
  },
  {
    "volume": 843,
    "sequence": 50,
    "title": "寄松江陸龜蒙處士",
    "author": "齊己",
    "content": [
      "萬卷功何用，徒稱處士休。閑欹太湖石，醉聽洞庭秋。",
      "道在誰開口，詩成自點頭。中間欲相訪，尋便阻戈矛。"
    ]
  },
  {
    "volume": 843,
    "sequence": 51,
    "title": "閉門",
    "author": "齊己",
    "content": [
      "外事休關念，灰心獨閉門。無人來問我，白日又黃昏。",
      "燈集飛蛾影，窗銷迸雪痕。中心自明瞭，一句祖師言。"
    ]
  },
  {
    "volume": 843,
    "sequence": 52,
    "title": "看水",
    "author": "齊己",
    "content": [
      "範蠡東浮闊，靈均北泛長。誰知遠煙浪，別有好思量。",
      "故國門前急，天涯照裏忙。難收上樓興，渺漫正斜陽。"
    ]
  },
  {
    "volume": 843,
    "sequence": 53,
    "title": "寄棲白上人",
    "author": "齊己",
    "content": [
      "萬國爭名地，吾師獨此閑。題詩招上相，看雪下南山。",
      "內殿承恩久，中條進表還。常因秋貢客，少得掩禪關。"
    ]
  },
  {
    "volume": 843,
    "sequence": 54,
    "title": "自題",
    "author": "齊己",
    "content": [
      "禪外求詩妙，年來鬢已秋。未嘗將一字，容易謁諸侯。",
      "掛夢山皆遠，題名石盡幽。敢言梁太子，傍采碧雲流。"
    ]
  },
  {
    "volume": 843,
    "sequence": 55,
    "title": "孫支使來借詩集，因有謝",
    "author": "齊己",
    "content": [
      "冥搜從少小，隨分得淳元。聞說吟僧口，多傳過蜀門。",
      "相尋江島上，共看夏雲根。坐落遲遲日，新題互把論。"
    ]
  },
  {
    "volume": 843,
    "sequence": 56,
    "title": "夏日言懷",
    "author": "齊己",
    "content": [
      "苦被流年迫，衰羸老病情。得歸青嶂死，便共白雲生。",
      "樹枿燒爐響，崖棱躡屐聲。此心人信否，魂夢自分明。"
    ]
  },
  {
    "volume": 843,
    "sequence": 57,
    "title": "早秋寄友生",
    "author": "齊己",
    "content": [
      "雨多殘暑歇，蟬急暮風清。誰有閒心去，江邊看水行。",
      "河遙紅蓼簇，野闊白煙平。試折秋蓮葉，題詩寄竺卿。"
    ]
  },
  {
    "volume": 843,
    "sequence": 58,
    "title": "送王秀才往松滋夏課",
    "author": "齊己",
    "content": [
      "松滋聞古縣，明府是詩家。靜理餘無事，欹眠盡落花。",
      "江光搖夕照，柳影帶殘霞。君去應相與，乘船泛月華。"
    ]
  },
  {
    "volume": 843,
    "sequence": 59,
    "title": "喜z6公自武陵至",
    "author": "齊己",
    "content": [
      "已盡滄浪興，還思相楚行。鬢全無舊黑，詩別有新清。",
      "暫憩臨寒水，時來扣靜荊。囊中有靈藥，終不獻公卿。"
    ]
  },
  {
    "volume": 843,
    "sequence": 60,
    "title": "假山",
    "author": "齊己",
    "content": [
      "匡廬久別離，積翠杳天涯。靜室曾圖峭，幽亭複創奇。",
      "典衣酬土價，擇日運工時。信手成重疊，隨心作蔽虧。",
      "根盤驚院窄，頂聳訝簷卑。鎮地那言重，當軒未厭危。",
      "巨靈何忍擘，秦政肯輕移。晚覺莎煙觸，寒聞竹籟吹。",
      "藍灰澄古色，泥水合凝滋。引看僧來數，牽吟客散遲。",
      "九華渾仿佛，五老頗參差。蛛網藤蘿掛，春霖瀑布垂。",
      "加添雙石筍，映帶小蓮池。舊說雷居士，曾聞遠大師。",
      "紅霞中結社，白壁上題詩。顧此誠徒爾，勞心是妄為。",
      "經營慚培塿，賞玩愧童兒。會入千峰去，閑蹤任屬誰。"
    ]
  },
  {
    "volume": 843,
    "sequence": 61,
    "title": "謝西川可准上人遠寄詩集",
    "author": "齊己",
    "content": [
      "匡社經行外，沃洲禪宴餘。吾師還繼此，後輩複何如。",
      "江上傳風雅，靜中時卷舒。堪隨樂天集，共伴白芙蕖。"
    ]
  },
  {
    "volume": 843,
    "sequence": 62,
    "title": "秋空",
    "author": "齊己",
    "content": [
      "已覺秋空極，更堪寥泬青。只應容好月，爭合有妖星。",
      "耿耿高河截，翛翛一雁經。曾於洞庭宿，上下徹心靈。"
    ]
  },
  {
    "volume": 843,
    "sequence": 63,
    "title": "與聶尊師話道",
    "author": "齊己",
    "content": [
      "伯陽遺妙旨，杳杳與冥冥。說即非難說，行還不易行。",
      "藥中迷九轉，心外覓長生。畢竟荒原上，一盤蒿隴平。"
    ]
  },
  {
    "volume": 843,
    "sequence": 64,
    "title": "送相裏秀才自京至卻回",
    "author": "齊己",
    "content": [
      "夷門詩客至，楚寺閉蕭騷。老病語言澀，少年風韻高。",
      "難於尋閬島，險甚涉雲濤。珍重西歸去，無忘役思勞。"
    ]
  },
  {
    "volume": 843,
    "sequence": 65,
    "title": "謝人寄南榴卓子",
    "author": "齊己",
    "content": [
      "幸附全材長，良工劚器殊。千林文柏有，一尺錦榴無。",
      "品格宜仙果，精光稱玉壺。憐君遠相寄，多愧野蔬粗。"
    ]
  },
  {
    "volume": 843,
    "sequence": 66,
    "title": "寄舊居鄰友",
    "author": "齊己",
    "content": [
      "別後知何趣，搜奇少客同。幾層山影下，萬樹雪聲中。",
      "晚鼎烹茶綠，晨廚爨粟紅。何時攜卷出，世代有名公。"
    ]
  },
  {
    "volume": 843,
    "sequence": 67,
    "title": "送朱秀才歸閩",
    "author": "齊己",
    "content": [
      "荊門來幾日，欲往又囊空。遠客歸南越，單衣背北風。",
      "近鄉微有雪，到海漸無鴻。努力成詩業，無謀謁至公。"
    ]
  },
  {
    "volume": 843,
    "sequence": 68,
    "title": "龍潭作",
    "author": "齊己",
    "content": [
      "乍臨毛髮豎，雙壁夾湍流。白日鳥影過，青苔龍氣浮。",
      "蔽空雲出石，應禱雨翻湫。四面耕桑者，先聞賀有秋。"
    ]
  },
  {
    "volume": 843,
    "sequence": 69,
    "title": "依韻酬謝尊師見贈二首",
    "author": "齊己",
    "content": [
      "南國搜奇久，偏傷杜甫墳。重來經漢浦，又去入嵩雲。",
      "舊別人稀見，新朝事漸聞。莫將高尚跡，閑處傲明君。",
      "岳頂休高臥，荊門訪掩扉。新詩遺我別，舊約與誰歸。",
      "賢路曾無滯，良時肯自違。明年窺日窟，仙桂露霏微。"
    ]
  },
  {
    "volume": 843,
    "sequence": 70,
    "title": "送冰禪再往湖中",
    "author": "齊己",
    "content": [
      "行心寧肯住，南去與誰群。碧落高空處，清秋一片雲。",
      "穿林瓶影滅，背雨錫聲分。應笑游方久，龍鍾楚水濆。"
    ]
  },
  {
    "volume": 843,
    "sequence": 71,
    "title": "喜表公往楚王城",
    "author": "齊己",
    "content": [
      "已聞人舍地，結構舊基平。一面湖光白，鄰家竹影清。",
      "應難尋輦道，空說是王城。誰信興亡跡，今來有磬聲。"
    ]
  },
  {
    "volume": 843,
    "sequence": 72,
    "title": "春雪初晴喜友生至",
    "author": "齊己",
    "content": [
      "數日不見日，飄飄勢忽開。雖無忙事出，還有故人來。",
      "已盡南簷滴，仍殘北牖堆。明朝望平遠，相約在春台。"
    ]
  },
  {
    "volume": 843,
    "sequence": 73,
    "title": "殘春連雨中偶作懷故人",
    "author": "齊己",
    "content": [
      "南鄰阻杖藜，屐齒繞床泥。漠漠門長掩，遲遲日又西。",
      "不知何興味，更有好詩題。還憶東林否，行苔傍虎溪。"
    ]
  },
  {
    "volume": 843,
    "sequence": 74,
    "title": "送崔判官赴歸倅",
    "author": "齊己",
    "content": [
      "白首從顏巷，青袍去佐官。只應微俸祿，聊補舊饑寒。",
      "地說丘墟甚，民聞旱歉殘。春風吹綺席，賓主醉相歡。"
    ]
  },
  {
    "volume": 843,
    "sequence": 75,
    "title": "寒食日懷寄友人",
    "author": "齊己",
    "content": [
      "萬井追寒食，閑扉獨不開。梨花應折盡，柳絮自飛來。",
      "夢覺懷仙島，吟行繞砌苔。浮生已悟了，時節任相催。"
    ]
  },
  {
    "volume": 843,
    "sequence": 76,
    "title": "懷巴陵舊游",
    "author": "齊己",
    "content": [
      "洞庭雲夢秋，空碧共悠悠。孟子狂題後，何人更倚樓。",
      "日西來遠棹，風外見平流。終欲重尋去，僧窗古岸頭。"
    ]
  },
  {
    "volume": 843,
    "sequence": 77,
    "title": "招幹晝上人宿話",
    "author": "齊己",
    "content": [
      "連夜因風雪，相留在寂寥。禪心誰指示，詩卷自焚燒。",
      "語默鄰寒漏，窗扉向早朝。天臺若長往，還渡海門潮。"
    ]
  },
  {
    "volume": 843,
    "sequence": 78,
    "title": "荊門秋日寄友人",
    "author": "齊己",
    "content": [
      "青溪知不遠，白首要難歸。空想煙雲裏，春風鸞鶴飛。",
      "誰論傳法偈，自補坐禪衣。未謝侯門去，尋常即掩扉。"
    ]
  },
  {
    "volume": 843,
    "sequence": 79,
    "title": "哭鄭谷郎中",
    "author": "齊己",
    "content": [
      "朝衣閑典盡，酒病覺難醫。下世無遺恨，傳家有大詩。",
      "新墳青嶂疊，寒食白雲垂。長憶招吟夜，前年風雪時。"
    ]
  }
]