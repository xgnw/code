[
  {
    "volume": 818,
    "sequence": 1,
    "title": "送梁拾遺肅歸朝",
    "author": "皎然",
    "content": [
      "明主重文諫，才臣出江東。束書辭東山，改服臨北風。",
      "萬里望皇邑，九重當曙空。天開芙蓉闕，日上蒲桃宮。",
      "天子初未起，金閨籍先通。身逢軒轅世，名貴鴛鸞中。",
      "故人榮此別，何用悲絲桐。"
    ]
  },
  {
    "volume": 818,
    "sequence": 2,
    "title": "奉陪楊使君頊送段校書赴南海幕",
    "author": "皎然",
    "content": [
      "碩賢靜廣州，信為天下貞。屈茲大將佐，藉彼延閣英。",
      "聲動柳吳興，郊餞意不輕。吾知段夫子，高論關蒼生。",
      "處以德為藩，出則道可行。遙知南樓會，新景當詩情。",
      "天高林瘴洗，秋遠海色清。時泰罷飛檄，唯應頌公成。"
    ]
  },
  {
    "volume": 818,
    "sequence": 3,
    "title": "送陸侍禦士佳赴上京",
    "author": "皎然",
    "content": [
      "長安三千里，喜行不言永。清路黃塵飛，大河滄流靜。",
      "更懷西川府，主公昔和鼎。伊鬱瑤瑟情，威遲花驄影。",
      "此時已難別，日又無停景。出餞闕相從，心隨過前嶺。"
    ]
  },
  {
    "volume": 818,
    "sequence": 4,
    "title": "奉陪顏使君真卿登峴山，送張侍禦嚴歸台",
    "author": "皎然",
    "content": [
      "峴首千里情，北轅自茲發。煙霞正登覽，簪筆限趨謁。",
      "黃鶴望天衢，白雲歸帝闕。客心南浦柳，離思西樓月。",
      "留賞景不延，感時芳易歇。他晨有山信，一為訪林樾。"
    ]
  },
  {
    "volume": 818,
    "sequence": 5,
    "title": "酬元主簿子球別贈",
    "author": "皎然",
    "content": [
      "故人方遠適，訪我陳別情。此夜偶禪室，一言了無生。",
      "覽君緘中寶，如搴清玉瑛。胡為蘊高價，歲晚徒營營。",
      "辭秩貧且病，何人見艱貞。出無黃金橐，空歌白苧行。",
      "威遲策駑馬，獨望故關樹。渺渺千里心，春風起中路。",
      "近聞新拜命，鸞鳳猶棲棘。勸君寄一枝，且養冥冥翼。",
      "甘泉多竹花，明年待君食。"
    ]
  },
  {
    "volume": 818,
    "sequence": 6,
    "title": "答道素上人別",
    "author": "皎然",
    "content": [
      "春色遍遠道，寂寞閩中行。碧水何渺渺，白雲亦英英。",
      "離人不可望，日暮芳洲情。黃鶴有逸翮，翹首白雲傾。",
      "欲為山中侶，肯秘遼天聲。藍縷真子褐，葳蕤近臣纓。",
      "以茲奪爾懷，常恐道不成。吾門弟子中，不減惠休名。",
      "一性研已遠，五言功更精。從君汗漫遊，莫廢學無生。",
      "忍草肯搖落，禪枝不枯榮。采采慰長路，知吾心不輕。",
      "幻情有去住，真性無離別。留取老桂枝，歸來共攀折。"
    ]
  },
  {
    "volume": 818,
    "sequence": 7,
    "title": "霅溪館送韓明府章辭滿歸",
    "author": "皎然",
    "content": [
      "洛令從告還，故人東門餞。惠愛三年積，軒車一夜遠。",
      "曉月離館空，秋風故山晚。榮君有嘉薦，顧我阻遊衍。",
      "宿昔峰頂心，依依不可卷。"
    ]
  },
  {
    "volume": 818,
    "sequence": 8,
    "title": "送穆寂赴舉",
    "author": "皎然",
    "content": [
      "天子錫玄纁，傾山禮隱淪。君拋青霞去，榮資觀國賓。",
      "劍光既陸離，瓊彩何璘玢。夙駕別情遠，商弦秋意新。",
      "冥冥鴻鵠姿，數尺看蒼旻。殘寇近宋郊，西行惡飆塵。",
      "立身素耿介，處難思經綸。春府搜才日，高科得一人。"
    ]
  },
  {
    "volume": 818,
    "sequence": 9,
    "title": "送張彝歸長沙",
    "author": "皎然",
    "content": [
      "早聞淩雲彩，謂在鴛鷺儔。華髮始相遇，滄江仍旅遊。",
      "策名忘苟進，澹慮輕所求。常服遠遊誡，緬懷經世謀。",
      "片帆背風渚，萬里還湘洲。別望荊雲積，歸心漢水流。",
      "蘭苕行采采，桂棹思悠悠。宿昔無機者，為君動離憂。"
    ]
  },
  {
    "volume": 818,
    "sequence": 10,
    "title": "秋日毗陵南寺送潘述之揚州",
    "author": "皎然",
    "content": [
      "孤客秋易傷，嘶蟬靜仍續。佳晨亦已屢，歡會常不足。",
      "禪地非路岐，我心豈羈束。情生遠別時，坐恨清景促。",
      "望中千里隔，暮歸西山曲。蕭條月中道，彩蒨原上綠。",
      "不見同心人，幽懷增躑躅。"
    ]
  },
  {
    "volume": 818,
    "sequence": 11,
    "title": "春日又送潘述之揚州",
    "author": "皎然",
    "content": [
      "別渚望邗城，岐路春日遍。柔風吹楊柳，芳景流郊甸。",
      "日日東林期，今夕異鄉縣。文房曠佳士，禪室阻清盼。",
      "離恨奪賞心，不得諧所願。莫憶山中人，碧雲遙可見。"
    ]
  },
  {
    "volume": 818,
    "sequence": 12,
    "title": "新秋送盧判官",
    "author": "皎然",
    "content": [
      "故人念宿昔，欲別增遠情。入座炎氣屏，為君秋景清。",
      "由來空山客，不怨離弦聲。唯有暮蟬起，相思碧雲生。"
    ]
  },
  {
    "volume": 818,
    "sequence": 13,
    "title": "奉送袁高使君詔征赴行在，效曹劉體",
    "author": "皎然",
    "content": [
      "皇心亭毒廣，蝥賊皆陶甄。未刈蚩尤旗，方同軒後年。",
      "天子幸漢中，轘轅阻氛煙。璽書召幕牧，名在列嶽仙。",
      "國難倚長城，廟謀資大賢。清損休汝騎，仁留述職篇。",
      "遐路渺天末，繁笳思河邊。飾徒促遠期，祗命赴急宣。",
      "謏才豈足稱，深仁顧何偏。那堪臨流意，千里望旗旃。"
    ]
  },
  {
    "volume": 818,
    "sequence": 14,
    "title": "奉送陸中丞長源詔征入朝",
    "author": "皎然",
    "content": [
      "詔下酂侯幕，征賢寵上勳。才當持漢典，道可致堯君。",
      "藩牧今榮餞，詩流此盛文。水從吳渚別，樹向楚門分。",
      "宿寺期嘉月，看山識故雲。歸心複何奈，怊悵在江濆。"
    ]
  },
  {
    "volume": 818,
    "sequence": 15,
    "title": "奉送李中丞道昌入朝",
    "author": "皎然",
    "content": [
      "文憲中司盛，恩榮外鎮崇。諸侯皆取則，八使獨推功。",
      "詔喜新銜鳳，車看舊飾熊。去思今武子，餘教昔文翁。",
      "清在如江水，仁留是國風。光征二千石，掃第望司空。"
    ]
  },
  {
    "volume": 818,
    "sequence": 16,
    "title": "冬日送顏延之明府撫州覲叔父",
    "author": "皎然",
    "content": [
      "臨川千里別，惆悵上津橋。日暮人歸盡，山空雪未消。",
      "鄉雲心渺渺，楚水路遙遙。林下方歡會，山中獨寂寥。",
      "天寒驚斷雁，江信望回潮。歲晚流芳歇，思君在此宵。"
    ]
  },
  {
    "volume": 818,
    "sequence": 17,
    "title": "送關小師還金陵",
    "author": "皎然",
    "content": [
      "如何有歸思，愛別欲忘難。白鷺沙洲晚，青龍水寺寒。",
      "蕉花鋪淨地，桂子落空壇。持此心為境，應堪月夜看。"
    ]
  },
  {
    "volume": 818,
    "sequence": 18,
    "title": "峴山送裴秀才赴舉",
    "author": "皎然",
    "content": [
      "漢家招秀士，峴上送君行。萬里見秋色，兩河傷遠情。",
      "王師出西鎬，虜寇避東平。天府登名後，回看楚水清。"
    ]
  },
  {
    "volume": 818,
    "sequence": 19,
    "title": "酬別襄陽詩僧少微",
    "author": "皎然",
    "content": [
      "證心何有夢，示說夢歸頻。文字齎秦本，詩騷學楚人。",
      "蘭開衣上色，柳向手中春。別後須相見，浮雲是我身。"
    ]
  },
  {
    "volume": 818,
    "sequence": 20,
    "title": "送契上人遊揚州",
    "author": "皎然",
    "content": [
      "西陵古江口，遠見東揚州。淥水不同泛，春山應獨遊。",
      "尋僧白岩寺，望月謝家樓。宿昔心期在，人寰非久留。"
    ]
  },
  {
    "volume": 818,
    "sequence": 21,
    "title": "送德清衛明府赴選",
    "author": "皎然",
    "content": [
      "八使慎求能，東人獨薦君。身猶千里限，名已九霄聞。",
      "遠路翻喜別，離言暫惜分。鳳門多士會，擁佩入卿雲。"
    ]
  },
  {
    "volume": 818,
    "sequence": 22,
    "title": "送鄭孝廉淮西覲省",
    "author": "皎然",
    "content": [
      "離袂翠華滿，晨羞欲早行。春風生楚樹，曉角發隋城。",
      "野靄濕衣彩，江鴻增客情。征途不用戒，坐見白波清。"
    ]
  },
  {
    "volume": 818,
    "sequence": 23,
    "title": "送沈秀才之閩中",
    "author": "皎然",
    "content": [
      "越客不成歌，春風起淥波。嶺重寒不到，海近瘴偏多。",
      "野戍桄榔發，人家翡翠過。翻疑此中好，君問定如何。"
    ]
  },
  {
    "volume": 818,
    "sequence": 24,
    "title": "送清會上人遊京",
    "author": "皎然",
    "content": [
      "佳遊限衰疾，一笑向西風。思見青門外，曾臨素滻東。",
      "峰明雲際寺，日出露寒宮。行道禪長在，香塵不染空。"
    ]
  },
  {
    "volume": 818,
    "sequence": 25,
    "title": "送沈居士還太原",
    "author": "皎然",
    "content": [
      "辭官因世難，家族盛南朝。名重郊居賦，才高獨酌謠。",
      "浪花飄一葉，峰色向三條。高逸雖成性，弓旌肯忘招。"
    ]
  },
  {
    "volume": 818,
    "sequence": 26,
    "title": "同顏使君真卿峴山送李法曹陽冰西上獻書時會有詔征赴京",
    "author": "皎然",
    "content": [
      "漢日中郎妙，周王太史才。雲書捧日去，鶴版下天來。",
      "草見吳洲發，花思御苑開。羊公惜風景，欲別幾遲回。"
    ]
  },
  {
    "volume": 818,
    "sequence": 27,
    "title": "兵後送姚太祝赴選",
    "author": "皎然",
    "content": [
      "兩河兵已偃，處處見歸舟。日夜故人散，江皋芳樹秋。",
      "楚雲傷遠思，秦月憶佳遊。名動春官籍，翩翩才少儔。"
    ]
  },
  {
    "volume": 818,
    "sequence": 28,
    "title": "兵後送薛居士移家安吉",
    "author": "皎然",
    "content": [
      "舊遊經喪亂，道在複何人。寒草心易折，閑雲性常真。",
      "交情別後見，詩句比來新。向我桃州住，惜君東嶺春。"
    ]
  },
  {
    "volume": 818,
    "sequence": 29,
    "title": "送鄔傪之洪州覲兄弟",
    "author": "皎然",
    "content": [
      "年少足詩情，西江楚月清。書囊山翠濕，琴匣雪花輕。",
      "久別經離亂，新正憶弟兄。贈君題樂府，為是豫章行。"
    ]
  },
  {
    "volume": 818,
    "sequence": 30,
    "title": "送幹封李成",
    "author": "皎然",
    "content": [
      "羽檄飛未息，離情遠近同。感君由泛瑟，關我是征鴻。",
      "眇默歸人盡，疏蕪夜渡空。還期當歲晚，獨在路行中。"
    ]
  },
  {
    "volume": 818,
    "sequence": 31,
    "title": "送崔判官還揚子",
    "author": "皎然",
    "content": [
      "輕傳祗遠役，依依下姑亭。秋聲滿楊柳，暮色繞郊坰。",
      "煙水搖歸思，山當楚驛青。"
    ]
  },
  {
    "volume": 818,
    "sequence": 32,
    "title": "奉酬袁使君西樓餞秦山人與晝同赴李侍禦招三韻",
    "author": "皎然",
    "content": [
      "秋風怨別情，江守上西城。竹署寒流淺，琴窗宿雨晴。",
      "治書招遠意，知共楚狂行。"
    ]
  },
  {
    "volume": 818,
    "sequence": 33,
    "title": "送清涼上人",
    "author": "皎然",
    "content": [
      "何意欲歸山，道高由境勝。花空覺性了，月盡知心證。",
      "永夜出禪吟，清猿自相應。"
    ]
  },
  {
    "volume": 818,
    "sequence": 34,
    "title": "送李丞使宣州",
    "author": "皎然",
    "content": [
      "結駟何翩翩，落葉暗寒渚。夢裏春穀泉，愁中洞庭雨。",
      "聊持剡山茗，以代宜城醑。"
    ]
  },
  {
    "volume": 818,
    "sequence": 35,
    "title": "送至洪沙彌遊越",
    "author": "皎然",
    "content": [
      "知爾學無生，不應傷此別。相逢宿我寺，獨往遊靈越。",
      "早晚花會中，經行剡山月。"
    ]
  },
  {
    "volume": 818,
    "sequence": 36,
    "title": "送皇甫侍禦曾還丹陽別業",
    "author": "皎然",
    "content": [
      "雲陽別夜憶春耕，花發菱湖問去程。積水悠揚何處夢，亂山稠疊此時情。將離有月教弦斷，贈遠無蘭覺意輕。",
      "朝右要君持漢典，明年北墅可須營。"
    ]
  },
  {
    "volume": 818,
    "sequence": 37,
    "title": "白蘋洲送洛陽李丞使還",
    "author": "皎然",
    "content": [
      "蘋洲北望楚山重，千里回軺止一封。臨水情來還共載，看花醉去更相從。罷官風渚何時別，寄隱雲陽幾處逢。",
      "後會那應似疇昔，年年覺老雪山容。"
    ]
  },
  {
    "volume": 818,
    "sequence": 38,
    "title": "送履霜上人還金陵西山",
    "author": "皎然",
    "content": [
      "攜錫西山步綠莎，禪心未了奈情何。",
      "湘宮水寺清秋夜，月落風悲松柏多。"
    ]
  },
  {
    "volume": 818,
    "sequence": 39,
    "title": "送辨聰上人還廣陵",
    "author": "皎然",
    "content": [
      "莫學休公學遠公，了心須與我心同。",
      "隋家古柳數株在，看取人間萬事空。"
    ]
  },
  {
    "volume": 818,
    "sequence": 40,
    "title": "送清勵上人游福建",
    "author": "皎然",
    "content": [
      "禪子自矜禪性成，將來擬照建溪清。",
      "南看閩樹花不落，更取何緣了妄情。"
    ]
  },
  {
    "volume": 818,
    "sequence": 41,
    "title": "送顧道士游洞庭山",
    "author": "皎然",
    "content": [
      "見說洞庭無上路，春遊亂踏五靈芝。",
      "含桃風起花狼藉，正是仙翁棋散時。"
    ]
  },
  {
    "volume": 818,
    "sequence": 42,
    "title": "送邢臺州濟",
    "author": "皎然",
    "content": [
      "海上仙山屬使君，石橋琪樹古來聞。",
      "他時畫出白團扇，乞取天臺一片雲。"
    ]
  },
  {
    "volume": 818,
    "sequence": 43,
    "title": "送柳察諫議叔",
    "author": "皎然",
    "content": [
      "東城南陌強經過，怨別無心亦放歌。",
      "明日院公應問我，閑雲長在石門多。"
    ]
  },
  {
    "volume": 818,
    "sequence": 44,
    "title": "送柳淡扶侍赴洪州",
    "author": "皎然",
    "content": [
      "中林許師友，忽阻夙心期。自顧青緺好，來將黃鶴辭。",
      "少年輕遠涉，世道得無欺。煙雨孤舟上，晨昏千里時。",
      "離魂渺天末，相望在江湄。無限江南柳，春風卷亂絲。"
    ]
  },
  {
    "volume": 818,
    "sequence": 45,
    "title": "同李司直題武丘寺兼留諸公與陸羽之無錫",
    "author": "皎然",
    "content": [
      "陵寢成香阜，禪枝出白楊。劍池留故事，月樹即他方。",
      "應世緣須別，棲心趣不忘。還將陸居士，晨發泛歸航。"
    ]
  },
  {
    "volume": 818,
    "sequence": 46,
    "title": "夏日題鄭谷江上納涼館",
    "author": "皎然",
    "content": [
      "迢遙山意外，清風又對君。若為於此地，翻作路岐分。",
      "別館琴徒語，前洲鶴自群。明朝天畔遠，何處逐閑雲。"
    ]
  },
  {
    "volume": 818,
    "sequence": 47,
    "title": "太湖館送殷秀才赴舉",
    "author": "皎然",
    "content": [
      "春風洞庭路，搖盪暮天多。衰疾見芳草，別離傷遠波。",
      "詩名推首薦，賦甲擬前科。數日聞天府，山衣制芰荷。"
    ]
  },
  {
    "volume": 818,
    "sequence": 48,
    "title": "送重鈞上人遊天臺",
    "author": "皎然",
    "content": [
      "漸看華頂出，幽賞意隨生。十裏行松色，千重過水聲。",
      "海容雲正盡，山色雨初晴。事事將心證，知君道可成。"
    ]
  },
  {
    "volume": 818,
    "sequence": 49,
    "title": "早春送顏主簿遊越東，兼謁元中丞",
    "author": "皎然",
    "content": [
      "輕舸趣不已，東風吹綠蘋。欲看梅市雪，知賞柳家春。",
      "別意傾吳醑，芳聲動越人。山陰三月會，內史得嘉賓。"
    ]
  },
  {
    "volume": 818,
    "sequence": 50,
    "title": "同顏使君清明日遊，因送蕭主簿",
    "author": "皎然",
    "content": [
      "誰知賞嘉節，別意忽相和。暮色汀洲遍，春情楊柳多。",
      "高城戀旌旆，極浦宿風波。惆悵支山月，今宵不再過。"
    ]
  },
  {
    "volume": 818,
    "sequence": 51,
    "title": "送道琚上人還金陵",
    "author": "皎然",
    "content": [
      "一與鐘山別，山中得信稀。經年求法後，及夏問安歸。",
      "野實充甘膳，池花當彩衣。慈親莫返拜，外禮欲無為。"
    ]
  },
  {
    "volume": 818,
    "sequence": 52,
    "title": "送裴邕之上京",
    "author": "皎然",
    "content": [
      "辭山偶世清，挾策忽西行。帆過隨江疾，衣沾楚雪輕。",
      "尚文須獻賦，重道莫論兵。東觀今多事，應高白馬生。"
    ]
  },
  {
    "volume": 818,
    "sequence": 53,
    "title": "送珍上人還天竺，兼寄廣通上人、秦山人",
    "author": "皎然",
    "content": [
      "江寺名天竺，多居躡遠蹤。春帆依柳浦，輕履上蓮峰。",
      "禪子兼三隱，空書共一封。因君達山信，應向白雲逢。"
    ]
  },
  {
    "volume": 818,
    "sequence": 54,
    "title": "送張孝廉赴舉",
    "author": "皎然",
    "content": [
      "名在諸生右，家經見素風。春田休學稼，秋賦出儒宮。",
      "別路殘雲濕，離情晚桂叢。明年石渠署，應繼叔孫通。"
    ]
  },
  {
    "volume": 818,
    "sequence": 55,
    "title": "送劉司法之越",
    "author": "皎然",
    "content": [
      "蕭蕭鳴夜角，驅馬背城濠。雨後寒流急，秋來朔吹高。",
      "三山期望海，八月欲觀濤。幾日西陵路，應逢謝法曹。"
    ]
  },
  {
    "volume": 818,
    "sequence": 56,
    "title": "送簡棲上人之建州覲使君舅",
    "author": "皎然",
    "content": [
      "亂峰江上色，羨爾及秋行。釋氏推真子，郗家許貴甥。",
      "氎花新雨淨，帆葉好風輕。千里依元舅，回潮亦有情。"
    ]
  },
  {
    "volume": 818,
    "sequence": 57,
    "title": "登開元寺樓送崔少府還平望驛",
    "author": "皎然",
    "content": [
      "登望思慮積，長亭樹連連。悠揚下樓日，杳映傍帆煙。",
      "入夜四郊靜，南湖月待船。"
    ]
  },
  {
    "volume": 818,
    "sequence": 58,
    "title": "送王居士游越",
    "author": "皎然",
    "content": [
      "野性配雲泉，詩情屬風景。愛作爛熳遊，閑尋東路永。",
      "何山最好望，須上蕭然嶺。"
    ]
  },
  {
    "volume": 818,
    "sequence": 59,
    "title": "雜言重送皇甫侍禦曾",
    "author": "皎然",
    "content": [
      "人獨歸，日將暮。孤帆帶孤嶼，遠水連遠樹。",
      "難作別時心，還看別時路。"
    ]
  },
  {
    "volume": 818,
    "sequence": 60,
    "title": "送演上人之撫州覲使君叔",
    "author": "皎然",
    "content": [
      "臨川內史憐諸謝，爾在生緣比惠宗。遠別應將秦本去，幽尋定有楚僧逢。停船夜坐親孤月，把錫秋行入亂峰。",
      "便道須過大師寺，白蓮池上訪高蹤。"
    ]
  },
  {
    "volume": 818,
    "sequence": 61,
    "title": "送大寶上人歸楚山",
    "author": "皎然",
    "content": [
      "厭上烏橋送別頻，湖光爛熳望行人。欲將夜舸陪嘉月，肯住空林伴老身。獨鶴翩翻飛不定，歸雲蕭散會無因。",
      "從何得道懷惆悵，莫是人間屢見春。"
    ]
  },
  {
    "volume": 818,
    "sequence": 62,
    "title": "送侯秀才南游",
    "author": "皎然",
    "content": [
      "芳草隨君自有情，不關山色與猿聲。",
      "為看嚴子灘頭石，曾憶題詩不著名。"
    ]
  },
  {
    "volume": 818,
    "sequence": 63,
    "title": "別洞庭維諒上人",
    "author": "皎然",
    "content": [
      "白雲關我不關他，此物留君情最多。",
      "情著春風生橘樹，歸心不怕洞庭波。"
    ]
  },
  {
    "volume": 818,
    "sequence": 64,
    "title": "康造錄事宅送太祝侄之虔吉訪兄弟",
    "author": "皎然",
    "content": [
      "阮咸別曲四座愁，賴是春風不是秋。",
      "漫漫江行訪兄弟，猿聲幾夜宿蘆洲。"
    ]
  },
  {
    "volume": 818,
    "sequence": 65,
    "title": "冬日梅溪送裴方舟宣州",
    "author": "皎然",
    "content": [
      "平明匹馬上村橋，花發梅溪雪未消。",
      "日短天寒愁送客，楚山無限路遙遙。"
    ]
  },
  {
    "volume": 818,
    "sequence": 66,
    "title": "送韋向睦州謁獨孤使君汜",
    "author": "皎然",
    "content": [
      "才子南看多遠情，閑舟蕩漾任春行。",
      "新安江色長如此，何似新安太守清。"
    ]
  },
  {
    "volume": 818,
    "sequence": 67,
    "title": "送至嚴山人歸山",
    "author": "皎然",
    "content": [
      "初到人間柳始陰，山書昨夜報春深。",
      "朝朝花落幾株樹，惱殺禪僧未證心。"
    ]
  },
  {
    "volume": 818,
    "sequence": 68,
    "title": "送僧遊揚州",
    "author": "皎然",
    "content": [
      "平明擇缽向風輕，正及隋堤柳色行。",
      "知爾禪心還似我，故宮春物肯傷情。"
    ]
  },
  {
    "volume": 818,
    "sequence": 69,
    "title": "對陸迅飲天目山茶，因寄元居士晟",
    "author": "皎然",
    "content": [
      "喜見幽人會，初開野客茶。日成東井葉，露采北山芽。",
      "文火香偏勝，寒泉味轉嘉。投鐺湧作沫，著碗聚生花。",
      "稍與禪經近，聊將睡網賒。知君在天目，此意日無涯。"
    ]
  },
  {
    "volume": 818,
    "sequence": 70,
    "title": "渡前溪",
    "author": "皎然",
    "content": [
      "不意入前溪，愛溪從錯落。清清鑒不足，非是深難度。"
    ]
  },
  {
    "volume": 818,
    "sequence": 71,
    "title": "送靈澈",
    "author": "皎然",
    "content": [
      "我欲長生夢，無心解傷別。千里萬里心，只似眼前月。"
    ]
  },
  {
    "volume": 818,
    "sequence": 72,
    "title": "寄路溫州",
    "author": "皎然",
    "content": [
      "欲問采靈藥，如何學無生。愛鶴頗似君，且非求仙情。"
    ]
  },
  {
    "volume": 818,
    "sequence": 73,
    "title": "浣紗女",
    "author": "皎然",
    "content": [
      "清淺白沙灘，綠蒲尚堪把。家住水東西，浣紗明月下。"
    ]
  },
  {
    "volume": 818,
    "sequence": 74,
    "title": "待山月",
    "author": "皎然",
    "content": [
      "夜夜憶故人，長教山月待。今宵故人至，山月知何在。"
    ]
  },
  {
    "volume": 818,
    "sequence": 75,
    "title": "雜興",
    "author": "皎然",
    "content": [
      "人生分已定，富貴豈妄來。不見海底泥，飛上成塵埃。"
    ]
  },
  {
    "volume": 818,
    "sequence": 76,
    "title": "舂陵登望",
    "author": "皎然",
    "content": [
      "西底空流水，東垣但聚雲。最傷梅嶺望，花雪正紛紛。"
    ]
  },
  {
    "volume": 818,
    "sequence": 77,
    "title": "投知己",
    "author": "皎然",
    "content": [
      "若為令憶洞庭春，上有閑雲可隱身。",
      "無限白雲山要買，不知山價出何人。"
    ]
  }
]