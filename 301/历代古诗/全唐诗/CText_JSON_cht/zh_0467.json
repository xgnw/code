[
  {
    "volume": 467,
    "sequence": 1,
    "title": "春日山亭",
    "author": "牟融",
    "content": [
      "醉來重整華陽巾，搔首驚看白髮新。莫道愁多因病酒，只緣命薄不辭貧。龍魚失水難為用，龜玉蒙塵未見珍。",
      "正是聖朝全盛日，詎知林下有閒人。"
    ]
  },
  {
    "volume": 467,
    "sequence": 2,
    "title": "寄周韶州",
    "author": "牟融",
    "content": [
      "十年學道困窮廬，空有長才重老儒。功業要當垂永久，利名那得在須臾。山中荊璞誰知玉，海底驪龍不見珠。",
      "寄語故人休悵怏，古來賢達事多殊。"
    ]
  },
  {
    "volume": 467,
    "sequence": 3,
    "title": "秋夜醉歸，有感而賦",
    "author": "牟融",
    "content": [
      "銜杯誰道易更闌，沉醉歸來不自歡。惆悵後時孤劍冷，寂寥無寐一燈殘。竹窗涼雨鳴秋籟，江郭清砧搗夜寒。",
      "多少客懷消不得，臨風搔首浩漫漫。"
    ]
  },
  {
    "volume": 467,
    "sequence": 4,
    "title": "寄範使君",
    "author": "牟融",
    "content": [
      "未秋為別已終秋，咫尺婁江路阻修。心上惟君知委曲，眼前獨我逐漂流。從來姑息難為好，到底依棲總是諏。",
      "西望家山成浩歎，臨風搔首不勝愁。"
    ]
  },
  {
    "volume": 467,
    "sequence": 5,
    "title": "送羅約",
    "author": "牟融",
    "content": [
      "雨晴江館柳依依，握手那堪此別離。獨鶴孤琴隨遠旆，紅亭綠酒惜分岐。月明野店聞雞早，花暗關城匹馬遲。",
      "後夜定知相憶處，東風回首不勝悲。"
    ]
  },
  {
    "volume": 467,
    "sequence": 6,
    "title": "題李昭訓山水",
    "author": "牟融",
    "content": [
      "卜築藏修地自偏，尊前詩酒集群賢。半岩松暝時藏鶴，一枕秋聲夜聽泉。風月謾勞酬逸興，漁樵隨處度流年。",
      "南州人物依然在，山水幽居勝輞川。"
    ]
  },
  {
    "volume": 467,
    "sequence": 7,
    "title": "處厚游杭，作詩寄之",
    "author": "牟融",
    "content": [
      "江村搖落暫逢秋，況是聞君獨遠遊。浙水風煙思吊古，楚鄉人物賦登樓。書沈寒雁雲邊影，夢繞清猿月下愁。",
      "念我故人勞碌久，不如投老臥滄洲。"
    ]
  },
  {
    "volume": 467,
    "sequence": 8,
    "title": "山中有懷李十二",
    "author": "牟融",
    "content": [
      "林前風景晚蒼蒼，林下懷人路杳茫。白髮流年淹舊業，碧山茅屋臥斜陽。客邊秋興悲張翰，病裏春情笑沈郎。",
      "何事登樓□□□，幾回搔首□思歸。"
    ]
  },
  {
    "volume": 467,
    "sequence": 9,
    "title": "客中作",
    "author": "牟融",
    "content": [
      "異鄉歲晚悵離懷，遊子驅馳愧不才。夜夜砧聲催客去，年年雁影帶寒來。半林殘葉迎霜落，三徑黃花近節開。",
      "幾度無聊倍惆悵，臨風搔首獨興哀。"
    ]
  },
  {
    "volume": 467,
    "sequence": 10,
    "title": "山寺律僧畫蘭竹圖",
    "author": "牟融",
    "content": [
      "偶來絕頂興無窮，獨有山僧筆最工。綠徑日長袁戶在，紫荃秋晚謝庭空。離花影度湘江月，遺佩香生洛浦風。",
      "欲結歲寒盟不去，忘機相對畫圖中。"
    ]
  },
  {
    "volume": 467,
    "sequence": 11,
    "title": "送客之杭",
    "author": "牟融",
    "content": [
      "西風吹冷透貂裘，行色匆匆不暫留。帆帶夕陽投越浦，心隨明月到杭州。風清聽漏驚鄉夢，燈下聞歌亂別愁。",
      "懸想到杭州興地，尊前應與話離憂。"
    ]
  },
  {
    "volume": 467,
    "sequence": 12,
    "title": "有感二首",
    "author": "牟融",
    "content": [
      "何事離懷入夢頻，貧居寂寞四無鄰。詩因韻險難成律，酒為愁多不顧身。眼底故人驚歲別，尊前華髮逐時新。",
      "十年飄泊如萍跡，一度登臨一悵神。",
      "搔首臨風獨倚欄，客邊驚覺歲華殘。棲遲未遇常鋾薦，邂逅甯彈貢禹冠。有興不愁詩韻險，無聊只怕酒杯幹。",
      "何如日日長如醉，付與詩人一笑看。"
    ]
  },
  {
    "volume": 467,
    "sequence": 13,
    "title": "送沈侯之京",
    "author": "牟融",
    "content": [
      "悠悠旌旆出東樓，特出仙郎上帝州。劉旻才高能富國，蕭何人傑足封侯。關河弱柳垂金縷，水驛青簾拂畫樓。",
      "欲盡故人尊酒意，春風江上暫停舟。"
    ]
  },
  {
    "volume": 467,
    "sequence": 14,
    "title": "寄羽士",
    "author": "牟融",
    "content": [
      "別來有路隔仙凡，幾度臨風欲去難。樂道無時忘鶴伴，談玄何日到星壇。山中勝景常留客，林下清風好煉丹。",
      "使我浮生塵鞅脫，相從應得一盤桓。"
    ]
  },
  {
    "volume": 467,
    "sequence": 15,
    "title": "題趙支",
    "author": "牟融",
    "content": [
      "林間曲徑掩衡茅，繞屋青青翡翠梢。一枕秋聲鸞舞月，半窗雲影鶴歸巢。曾聞賈誼陳奇策，肯學揚雄賦解嘲。",
      "我有清風高節在，知君不負歲寒交。"
    ]
  },
  {
    "volume": 467,
    "sequence": 16,
    "title": "司馬遷墓",
    "author": "牟融",
    "content": [
      "落落長才負不羈，中原回首益堪悲。英雄此日誰能薦，聲價當時眾所推。一代高風留異國，百年遺跡剩殘碑。",
      "經過詞客空惆悵，落日寒煙賦黍離。"
    ]
  },
  {
    "volume": 467,
    "sequence": 17,
    "title": "春遊",
    "author": "牟融",
    "content": [
      "錦袍日暖耀冰蠶，上客陪遊酒半酣。笑拂吟鞭邀好興，醉欹烏帽逞雄談。樓前弱柳搖金縷，林外遙山隔翠嵐。",
      "正是太平行樂處，春風花下且停驂。"
    ]
  },
  {
    "volume": 467,
    "sequence": 18,
    "title": "水西草堂",
    "author": "牟融",
    "content": [
      "蘿徑蕭然曲業存，閑雲流水四無鄰。身留白屋潛蹤跡，門□□吟學隱淪。吟對琴尊江上月，笑看花木鏡中春。",
      "遺書自有親□處，何必驅馳擾世塵。"
    ]
  },
  {
    "volume": 467,
    "sequence": 19,
    "title": "送羽衣之京",
    "author": "牟融",
    "content": [
      "羽衣縹緲拂塵囂，悵別河梁贈柳條。閬苑雲深孤鶴迥，蓬萊天近一身遙。香浮寶輦仙風潤，花落瑤壇絳雨消。",
      "自是長生林下客，也陪鴛鷺入清朝。"
    ]
  },
  {
    "volume": 467,
    "sequence": 20,
    "title": "題道院壁",
    "author": "牟融",
    "content": [
      "山中舊宅四無鄰，草淨雲和迥絕塵。神棗胡麻能飯客，桃花流水蔭通津。星壇火伏煙霞暝，林壑春香鳥雀馴。",
      "若使凡緣終可脫，也應從此度閑身。"
    ]
  },
  {
    "volume": 467,
    "sequence": 21,
    "title": "贈歐陽詹",
    "author": "牟融",
    "content": [
      "為客囊無季子金，半生蹤跡任浮沉。服勤因念劬勞重，思養徒懷感慨深。島外斷雲凝遠日，天涯芳草動愁心。",
      "家林千里遙相憶，幾度停車一悵吟。"
    ]
  },
  {
    "volume": 467,
    "sequence": 22,
    "title": "邵公母",
    "author": "牟融",
    "content": [
      "搔首驚聞楚些歌，拂衣歸去淚懸河。劬勞常想三春恨，思養其如寸草何。浙水夢懷千里遠，蘇台愁望白雲多。",
      "傷心獨有黃堂客，幾度臨風詠蓼莪。"
    ]
  },
  {
    "volume": 467,
    "sequence": 23,
    "title": "客中作",
    "author": "牟融",
    "content": [
      "千里雲山戀舊遊，寒窗涼雨夜悠悠。浮亭花竹頻勞夢，別路風煙半是愁。芳草傍人空對酒，流年多病倦登樓。",
      "一杯重向樽前醉，莫遣相思累白頭。"
    ]
  },
  {
    "volume": 467,
    "sequence": 24,
    "title": "贈楊處厚",
    "author": "牟融",
    "content": [
      "十年學道苦勞神，贏得尊前一病身。天上故人皆自貴，山中明月獨相親。客心淡泊偏宜靜，吾道從容不厭貧。",
      "幾度臨風一回首，笑看華髮及時新。"
    ]
  },
  {
    "volume": 467,
    "sequence": 25,
    "title": "重贈張籍",
    "author": "牟融",
    "content": [
      "舊日儀容只宛然，笑談不覺度流年。凡緣未了嗟無子，薄命能孤不怨天。一醉便同塵外客，百杯疑是酒中仙。",
      "人生隨處堪為樂，管甚秋香滿鬢邊。"
    ]
  },
  {
    "volume": 467,
    "sequence": 26,
    "title": "贈殷以道",
    "author": "牟融",
    "content": [
      "世路紅塵懶步趨，長年結屋傍岩隅。獨留鄉井誠非隱，老向山林不自愚。肯信白圭終在璞，誰憐滄海竟遺珠。",
      "閑來撫景窮吟處，尊酒臨風不自娛。"
    ]
  },
  {
    "volume": 467,
    "sequence": 27,
    "title": "翁母些",
    "author": "牟融",
    "content": [
      "滿頭華髮向人垂，長逝音容迥莫追。先壟每懷風木夜，畫堂無複彩衣時。停車遙望孤雲影，翹首驚看吊鶴悲。",
      "獨有賢人崇孝義，傷心共詠蓼莪詩。"
    ]
  },
  {
    "volume": 467,
    "sequence": 28,
    "title": "題山莊",
    "author": "牟融",
    "content": [
      "蘿屋蕭蕭事事幽，臨風搔首遠凝眸。東園松菊存遺業，晚景桑榆樂舊遊。吟對清尊江上月，笑談華髮鏡中秋。",
      "床頭濁酒時時漉，上客相過一任留。"
    ]
  },
  {
    "volume": 467,
    "sequence": 29,
    "title": "沈存尚林亭夜宴",
    "author": "牟融",
    "content": [
      "草堂寂寂景偏幽，到此令人一縱眸。松菊寒香三徑晚，桑榆煙景兩淮秋。近山紅葉堆林屋，隔浦青簾拂畫樓。",
      "終日忘情能自樂，清尊應得遣閒愁。"
    ]
  },
  {
    "volume": 467,
    "sequence": 30,
    "title": "題孫君山亭",
    "author": "牟融",
    "content": [
      "長年樂道遠塵氛，靜築藏修學隱淪。吟對琴樽庭下月，笑看花木檻前春。閑來欲著登山屐，醉裏還披漉酒巾。",
      "林壑能忘軒冕貴，白雲黃鶴好相親。"
    ]
  },
  {
    "volume": 467,
    "sequence": 31,
    "title": "題徐俞山居",
    "author": "牟融",
    "content": [
      "青山重疊巧裁攢，引水流泉夜激湍。嵐鎖岩扉清晝暝，雲歸松壑翠陰寒。不因李相門前見，曾向袁生畫裏看。",
      "老我不堪詩思杳，幾回吟倚曲欄幹。"
    ]
  },
  {
    "volume": 467,
    "sequence": 32,
    "title": "送範啟東還京",
    "author": "牟融",
    "content": [
      "蕭蕭行李上征鞍，滿目離情欲去難。客裏故人尊酒別，天涯遊子弊裘寒。官橋楊柳和愁折，驛路梅花帶雪看。",
      "重到京華舊游處，春風佳麗好盤桓。"
    ]
  },
  {
    "volume": 467,
    "sequence": 33,
    "title": "樓城敘別",
    "author": "牟融",
    "content": [
      "故人為客上神州，傾蓋相逢感昔遊。屈指年華嗟遠別，對床風雨話離愁。清樽不負花前約，白髮驚看鏡裏秋。",
      "此際那堪重分手，綠波芳草暫停舟。"
    ]
  },
  {
    "volume": 467,
    "sequence": 34,
    "title": "寫意二首",
    "author": "牟融",
    "content": [
      "寂寥荒館閉閑門，苔徑陰陰屐少痕。白髮顛狂塵夢斷，青氈泠落客心存。高山流水琴三弄，明月清風酒一樽。",
      "醉後曲肱林下臥，此生榮辱不須論。",
      "蕭蕭華髮滿頭生，深遠蓬門倦送迎。獨喜冥心無外慕，自憐知命不求榮。閒情欲賦思陶令。臥病何人問馬卿。",
      "林下貧居甘困守，盡教城市不知名。"
    ]
  },
  {
    "volume": 467,
    "sequence": 35,
    "title": "贈浙西李相公",
    "author": "牟融",
    "content": [
      "長庚烈烈獨遙天，盛世應知降謫仙。月裏昔曾分兔藥，人間今喜得椿年。文章政事追先達，冠蓋聲華羨昔賢。",
      "尊酒與君稱壽畢，春風入醉綺羅筵。"
    ]
  },
  {
    "volume": 467,
    "sequence": 36,
    "title": "天臺",
    "author": "牟融",
    "content": [
      "碧溪流水泛桃花，樹繞天臺迥不賒。洞裏無塵通客境，人間有路入仙家。雞鳴犬吠三山近，草靜雲和一徑斜。",
      "此地不知何處去，暫留瓊佩臥煙霞。"
    ]
  },
  {
    "volume": 467,
    "sequence": 37,
    "title": "送陳衡",
    "author": "牟融",
    "content": [
      "秋江煙景晚蒼蒼，江上離人促去航。千里一官嗟獨往，十年雙鬢付三霜。雲迷樓曲親庭遠，夢繞通山客路長。",
      "不必臨風悲冷落，古來白首尚為郎。"
    ]
  },
  {
    "volume": 467,
    "sequence": 38,
    "title": "送沈翔",
    "author": "牟融",
    "content": [
      "江上西風一棹歸，故人此別會應稀。清朝盡道無遺逸，當路誰曾訪少微。謾有才華嗟未達，閑尋鷗鳥暫忘機。",
      "臨岐不用空惆悵，未必新豐老布衣。"
    ]
  },
  {
    "volume": 467,
    "sequence": 39,
    "title": "過蠡湖",
    "author": "牟融",
    "content": [
      "東湖煙水浩漫漫，湘浦秋聲入夜寒。風外暗香飄落粉，月中清影舞離鸞。多情袁尹頻移席，有道喬仙獨倚闌。",
      "幾度篝簾相對處，無邊詩思到吟壇。"
    ]
  },
  {
    "volume": 467,
    "sequence": 40,
    "title": "登環翠樓",
    "author": "牟融",
    "content": [
      "山中地僻好藏修，寂寂幽居架小樓。雲樹四圍當戶暝，煙嵐一帶隔簾浮。舉杯對月邀詩興，撫景令人豁醉眸。",
      "我亦人間肥遁客，也將蹤跡寄林丘。"
    ]
  },
  {
    "volume": 467,
    "sequence": 41,
    "title": "遊淮雲寺",
    "author": "牟融",
    "content": [
      "白雲深鎖沃州山，冠蓋登臨眾仰攀。松徑風清聞鶴唳，曇花香暝見僧還。玄機隱隱應難覺，塵事悠悠了不關。",
      "興盡凡緣因未晚，裴回依舊到人間。"
    ]
  },
  {
    "volume": 467,
    "sequence": 42,
    "title": "遊報本寺",
    "author": "牟融",
    "content": [
      "山房寂寂蓽門開，此日相期社友來。雅興共尋方外樂，新詩爭羨郢中才。茶煙嫋嫋籠禪榻，竹影蕭蕭掃徑苔。",
      "醉後不知明月上，狂歌直到夜深回。",
      "了然塵事不相關，錫杖時時獨看山。白髮任教雙鬢改，黃金難買一生閑。不留活計存囊底，贏得詩名滿世間。",
      "自笑微軀長碌碌，幾時來此學無還。"
    ]
  },
  {
    "volume": 467,
    "sequence": 43,
    "title": "題陳侯竹亭",
    "author": "牟融",
    "content": [
      "曾向幽亭一榻分，清風滿座絕塵氛。丹山鳳泣鉤簾聽，滄海龍吟對酒聞。漠漠暝陰籠砌月，盈盈寒翠動湘雲。",
      "歲寒高節誰能識，獨有王猷愛此君。"
    ]
  },
  {
    "volume": 467,
    "sequence": 44,
    "title": "送報本寺分韻得通字",
    "author": "牟融",
    "content": [
      "幾度乘閑謁梵宮，此郎聲價重江東。貴侯知重曾忘勢，閑客頻來也悟空。滿地新蔬和雨綠，半林殘葉帶霜紅。",
      "□□□□□□□，□□□□□□□。"
    ]
  },
  {
    "volume": 467,
    "sequence": 45,
    "title": "寄永平友人",
    "author": "牟融",
    "content": [
      "故人千里隔天涯，幾度臨風動遠思。賈誼上書曾伏闕，仲舒陳策欲匡時。高風落落誰同調，往事悠悠我獨悲。",
      "何日歸來話疇昔，一樽重敘舊襟期。",
      "朔風獵獵慘寒沙，關月寥寥咽暮笳。放逐一心終去國，驅馳千里未還家。青蠅點玉原非病，滄海遺珠世所嗟。",
      "直道未容淹屈久，暫勞蹤跡寄天涯。"
    ]
  },
  {
    "volume": 467,
    "sequence": 46,
    "title": "陳使君山莊",
    "author": "牟融",
    "content": [
      "新蔔幽居地自偏，士林爭羨使君賢。數椽瀟灑臨溪屋，十畝膏腴附郭田。流水斷橋芳草路，淡煙疏雨落花天。",
      "秋成准擬重來此，沉醉何妨一榻眠。"
    ]
  },
  {
    "volume": 467,
    "sequence": 47,
    "title": "題寺壁",
    "author": "牟融",
    "content": [
      "僧家勝景瞰平川，霧重嵐深馬不前。宛轉數聲花外鳥，往來幾葉渡頭船。青山遠隔紅塵路，碧殿深籠綠樹煙。",
      "聞道此中堪遁跡，肯容一榻學逃禪。"
    ]
  },
  {
    "volume": 467,
    "sequence": 48,
    "title": "送徐浩",
    "author": "牟融",
    "content": [
      "渡口潮平促去舟，莫辭尊酒暫相留。弟兄聚散雲邊雁，蹤跡浮沉水上鷗。千里好山青入楚，幾家深樹碧藏樓。",
      "知君此去情偏切，堂上椿萱雪滿頭。"
    ]
  },
  {
    "volume": 467,
    "sequence": 49,
    "title": "謝惠劍",
    "author": "牟融",
    "content": [
      "感君三尺鐵，揮攉鬼神驚。浩氣中心發，雄風兩腋生。",
      "犬戎從此滅，巢穴不時平。萬里橫行去，封侯賴有成。"
    ]
  },
  {
    "volume": 467,
    "sequence": 50,
    "title": "送僧",
    "author": "牟融",
    "content": [
      "梵王生別思，之子事遐征。煙水浮杯渡，雲山只履行。",
      "三生塵夢醒，一錫衲衣輕。此去家林近，飄飄物外情。"
    ]
  },
  {
    "volume": 467,
    "sequence": 51,
    "title": "送友人",
    "author": "牟融",
    "content": [
      "有客棹扁舟，相逢不暫留。衣冠重文物，詩酒足風流。",
      "官路生歸興，家林想舊遊。臨岐分手後，乘月過蘇州。"
    ]
  },
  {
    "volume": 467,
    "sequence": 52,
    "title": "題朱慶餘閒居四首",
    "author": "牟融",
    "content": [
      "瀟灑藏修處，琴書與畫圖。白丁門外遠，俗子眼前無。",
      "楚楚臨軒竹，青青映水蒲。道人能愛靜，諸事近清枯。",
      "盡日衡門閉，蒼苔一徑新。客心非厭靜，悟道不憂貧。",
      "白屋懸塵榻，清樽憶故人。近來疏懶甚，詩債後吟身。",
      "閑客幽棲處，瀟然一草廬。路通元亮宅，門對子雲居。",
      "按劍心猶壯，琴書樂有餘。黃金都散盡，收得鄴侯書。",
      "寂寥荒館下，投老欲何為。草色凝陳榻，書聲出董帷。",
      "閑雲長作伴，歸鶴獨相隨。才薄知無用，安貧不自危。"
    ]
  },
  {
    "volume": 467,
    "sequence": 53,
    "title": "寄張源",
    "author": "牟融",
    "content": [
      "咫尺西江路，悲歡暫莫聞。青年俱未達，白社獨離群。",
      "曲徑荒秋草，衡茅掩夕曛。相思不相見，愁絕賦停雲。"
    ]
  },
  {
    "volume": 467,
    "sequence": 54,
    "title": "題竹",
    "author": "牟融",
    "content": [
      "瀟灑碧玉枝，清風追晉賢。數點渭川雨，一縷湘江煙。",
      "不見鳳凰尾，誰識珊瑚鞭。柯亭丁相遇，驚聽奏鈞天。"
    ]
  },
  {
    "volume": 467,
    "sequence": 55,
    "title": "有感",
    "author": "牟融",
    "content": [
      "盛世嗟沉伏，中情怏未舒。途窮悲阮籍，病久憶相如。",
      "無客空塵榻，閑門閉草廬。不勝岑絕處，高臥半床書。"
    ]
  },
  {
    "volume": 467,
    "sequence": 56,
    "title": "題山房壁",
    "author": "牟融",
    "content": [
      "珠林春寂寂，寶地夜沉沉。玄奧凝神久，禪機入妙深。",
      "參同大塊理，窺測至人心。定處波羅蜜，須從物外尋。"
    ]
  },
  {
    "volume": 467,
    "sequence": 57,
    "title": "訪請上人",
    "author": "牟融",
    "content": [
      "曲徑繞叢林，鐘聲雜梵音。松風吹定衲，蘿月照禪心。",
      "撫景吟行遠，談玄入悟深。不能塵鞅脫，聊複一登臨。"
    ]
  },
  {
    "volume": 467,
    "sequence": 58,
    "title": "送範啟東",
    "author": "牟融",
    "content": [
      "楊柳春江上，東風一棹輕。行囊歸客興，尊酒故人情。",
      "畫史名當代，聲華重兩京。臨岐分手處，無奈別離生。"
    ]
  },
  {
    "volume": 467,
    "sequence": 59,
    "title": "客中作",
    "author": "牟融",
    "content": [
      "十年江漢客，幾度帝京遊。跡比風前葉，身如水上鷗。",
      "醉吟愁裏月，羞對鏡中秋。悵望頻回首，西風憶故丘。"
    ]
  },
  {
    "volume": 467,
    "sequence": 60,
    "title": "贈韓翃",
    "author": "牟融",
    "content": [
      "京國久知名，江河近識荊。不辭今日醉，便有故人情。",
      "細雨孤鴻遠，西風一棹輕。暫時分手去，應不負詩盟。"
    ]
  },
  {
    "volume": 467,
    "sequence": 61,
    "title": "禁煙作",
    "author": "牟融",
    "content": [
      "柳拖金縷拂朱欄，花撲香塵滿繡鞍。",
      "尊酒臨風酬令節，越羅衣薄覺春寒。"
    ]
  },
  {
    "volume": 467,
    "sequence": 62,
    "title": "閩中回",
    "author": "牟融",
    "content": [
      "帆影隨風過富陽，櫓聲搖月下錢塘。",
      "千山積雪凝寒碧，夢入楓宸繞禦床。"
    ]
  }
]