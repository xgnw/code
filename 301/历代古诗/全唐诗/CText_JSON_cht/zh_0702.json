[
  {
    "volume": 702,
    "sequence": 1,
    "title": "登單于台",
    "author": "張蠙",
    "content": [
      "邊兵春盡回，獨上單于台。白日地中出，黃河天外來。",
      "沙翻痕似浪，風急響疑雷。欲向陰關度，陰關曉不開。"
    ]
  },
  {
    "volume": 702,
    "sequence": 2,
    "title": "寄友人",
    "author": "張蠙",
    "content": [
      "戀道欲何如，東西遠索居。長疑即見面，翻致久無書。",
      "甸麥深藏雉，淮苔淺露魚。相思不我會，明月幾盈虛。"
    ]
  },
  {
    "volume": 702,
    "sequence": 3,
    "title": "和崔監丞春遊鄭僕射東園",
    "author": "張蠙",
    "content": [
      "春興隨花盡，東園自養閑。不離三畝地，似入萬重山。",
      "白鳥穿蘿去，清泉抵石還。豈同秦代客，無位隱商山。"
    ]
  },
  {
    "volume": 702,
    "sequence": 4,
    "title": "過蕭關",
    "author": "張蠙",
    "content": [
      "出得蕭關北，儒衣不稱身。隴狐來試客，沙鶻下欺人。",
      "曉戍殘烽火，晴原起獵塵。邊戎莫相忌，非是霍家親。"
    ]
  },
  {
    "volume": 702,
    "sequence": 5,
    "title": "盆池",
    "author": "張蠙",
    "content": [
      "圓內陶化功，外絕眾流通。選處離松影，穿時減藥叢。",
      "別疑天在地，長對月當空。每使登門客，煙波入夢中。"
    ]
  },
  {
    "volume": 702,
    "sequence": 6,
    "title": "野泉",
    "author": "張蠙",
    "content": [
      "遠出白雲中，長年聽不同。清聲縈亂石，寒色入長空。",
      "掛壁聊成雨，穿林別起風。溫泉非爾數，源發在深空。"
    ]
  },
  {
    "volume": 702,
    "sequence": 7,
    "title": "送成州牧",
    "author": "張蠙",
    "content": [
      "清時為塞郡，自古有儒流。素望知難愜，新恩且用酬。",
      "犬牙連蜀國，兵額貫秦州。只作三年別，誰能聽邑留。"
    ]
  },
  {
    "volume": 702,
    "sequence": 8,
    "title": "薊北書事",
    "author": "張蠙",
    "content": [
      "度磧如經海，茫然但見空。戍樓承落日，沙塞礙驚蓬。",
      "暑過燕僧出，時平虜客通。逢人皆上將，誰有定邊功。"
    ]
  },
  {
    "volume": 702,
    "sequence": 9,
    "title": "送徐州薛尚書",
    "author": "張蠙",
    "content": [
      "上將出儒中，論詩擬立功。州從禹後別，軍自漢來雄。",
      "遠驛銷寒日，嚴城肅暮空。龍顏有遺廟，猶得奠英風。"
    ]
  },
  {
    "volume": 702,
    "sequence": 10,
    "title": "貽曹郎中",
    "author": "張蠙",
    "content": [
      "所作高前古，封章自曲台。細看明主意，終用出人才。",
      "省印尋僧鎖，書樓領鶴開。南山有舊友，時向白雲來。"
    ]
  },
  {
    "volume": 702,
    "sequence": 11,
    "title": "送縉雲尉",
    "author": "張蠙",
    "content": [
      "釋褐從仙尉，之官興若何。去程唯水石，公署在雲蘿。",
      "野飯樓中迥，晴峰案上多。三年罷趨府，應更戰高科。"
    ]
  },
  {
    "volume": 702,
    "sequence": 12,
    "title": "送董卿赴台州",
    "author": "張蠙",
    "content": [
      "九陌除書出，尋僧問海城。家從中路挈，吏隔數州迎。",
      "夜蚌侵燈影，春禽雜櫓聲。開圖見異跡，思上石橋行。"
    ]
  },
  {
    "volume": 702,
    "sequence": 13,
    "title": "送友人赴涇州幕",
    "author": "張蠙",
    "content": [
      "杏園沈飲散，榮別就佳招。日月相期盡，山川獨去遙。",
      "府樓明蜀雪，關磧轉胡雕。縱有煙塵動，應隨上策銷。"
    ]
  },
  {
    "volume": 702,
    "sequence": 14,
    "title": "逢漳州崔使君北歸",
    "author": "張蠙",
    "content": [
      "在郡多殊稱，無人不望回。離城攜客去，度嶺擔猿來。",
      "障寫經冬蕊，瓶緘落暑梅。長安有歸宅，歸見鎖青苔。"
    ]
  },
  {
    "volume": 702,
    "sequence": 15,
    "title": "雲朔逢山友",
    "author": "張蠙",
    "content": [
      "會面卻生疑，居然似夢歸。塞深行客少，家遠識人稀。",
      "戰馬分旗牧，驚禽曳箭飛。將軍雖異禮，難便脫麻衣。"
    ]
  },
  {
    "volume": 702,
    "sequence": 16,
    "title": "別後寄友生",
    "author": "張蠙",
    "content": [
      "上馬如飛鳥，飄然隔去塵。共看今夜月，獨作異鄉人。",
      "就養江南熟，移居井賦新。襄陽曾卜隱，應與孟家鄰。"
    ]
  },
  {
    "volume": 702,
    "sequence": 17,
    "title": "邊游別友人",
    "author": "張蠙",
    "content": [
      "欲別不止淚，當杯難強歌。家貧隨日長，身病涉寒多。",
      "雨雪迷燕路，田園隔楚波。良時未自致，歸去欲如何。"
    ]
  },
  {
    "volume": 702,
    "sequence": 18,
    "title": "邊庭送別",
    "author": "張蠙",
    "content": [
      "一生雖達理，遠別亦相悲。白髮無修處，青松有老時。",
      "暮煙傳戍起，寒日隔沙垂。若是長安去，何難定後期。"
    ]
  },
  {
    "volume": 702,
    "sequence": 19,
    "title": "將之京師留別親友",
    "author": "張蠙",
    "content": [
      "達命何勞問，西遊且自期。至公如有日，知我豈無時。",
      "野迥蟬相答，堤長柳對垂。酣歌一舉袂，明發不堪思。"
    ]
  },
  {
    "volume": 702,
    "sequence": 20,
    "title": "贈別山友",
    "author": "張蠙",
    "content": [
      "從容無限意，不獨為離群。年長驚黃葉，時清厭白雲。",
      "舊山回馬見，寒瀑別家聞。相與存吾道，窮通各自分。"
    ]
  },
  {
    "volume": 702,
    "sequence": 21,
    "title": "途次績溪先寄陳明府",
    "author": "張蠙",
    "content": [
      "入境風煙好，幽人不易傳。新居多是客，舊隱半成仙。",
      "山斷雲沖騎，溪長柳拂船。何當許過縣，聞有篋中篇。"
    ]
  },
  {
    "volume": 702,
    "sequence": 22,
    "title": "送友人歸武陵",
    "author": "張蠙",
    "content": [
      "聞近桃源住，無村不是花。戍旗招海客，廟鼓集江鴉。",
      "別島垂橙實，閒田長荻芽。游秦未得意，看即更離家。"
    ]
  },
  {
    "volume": 702,
    "sequence": 23,
    "title": "亂中寄友人",
    "author": "張蠙",
    "content": [
      "別來難覓信，何處避艱危。鬢黑無多日，塵清是幾時。",
      "人情將厭武，王澤即興詩。若便懷深隱，還應聖主知。"
    ]
  },
  {
    "volume": 702,
    "sequence": 24,
    "title": "哭建州李員外",
    "author": "張蠙",
    "content": [
      "詩名不易出，名出又何為。捷到重科早，官終一郡卑。",
      "素風無後嗣，遺跡有生祠。自罷羊公市，溪猿哭舊時。"
    ]
  },
  {
    "volume": 702,
    "sequence": 25,
    "title": "吊孟浩然",
    "author": "張蠙",
    "content": [
      "每每樵家說，孤墳亦夜吟。若重生此世，應更苦前心。",
      "名與襄陽遠，詩同漢水深。親栽鹿門樹，猶蓋石床陰。"
    ]
  },
  {
    "volume": 702,
    "sequence": 26,
    "title": "送友人及第歸",
    "author": "張蠙",
    "content": [
      "家林滄海東，未曉日先紅。作貢諸蕃別，登科幾國同。",
      "遠聲魚呷浪，層氣蜃迎風。鄉俗稀攀桂，爭來問月宮。"
    ]
  },
  {
    "volume": 702,
    "sequence": 27,
    "title": "次韻和友人冬月書齋",
    "author": "張蠙",
    "content": [
      "四季多花木，窮冬亦不凋。薄冰行處斷，殘火睡來消。",
      "象版簽書帙，蠻藤絡酒瓢。公卿有知己，時得一相招。"
    ]
  },
  {
    "volume": 702,
    "sequence": 28,
    "title": "過山家",
    "author": "張蠙",
    "content": [
      "避暑得探幽，忘言遂久留。雲深窗失曙，松合徑先秋。",
      "響谷傳人語，鳴泉洗客愁。家山不在此，至此可歸休。"
    ]
  },
  {
    "volume": 702,
    "sequence": 29,
    "title": "宿山驛",
    "author": "張蠙",
    "content": [
      "驛在千峰裏，寒宵獨此身。古墳時見火，荒壁悄無鄰。",
      "月白翻驚鳥，雲閑欲就人。只應明日鬢，更與老相親。"
    ]
  },
  {
    "volume": 702,
    "sequence": 30,
    "title": "宿開照寺光澤上人院",
    "author": "張蠙",
    "content": [
      "靜室譚玄旨，清宵獨細聽。真身非有像，至理本無經。",
      "鐘定遙聞水，樓高別見星。不教人觸穢，偏說此山靈。"
    ]
  },
  {
    "volume": 702,
    "sequence": 31,
    "title": "宿山寺",
    "author": "張蠙",
    "content": [
      "中峰半夜起，忽覺有青冥。此界自生雨，上方猶有星。",
      "樓高鐘尚遠，殿古像多靈。好是潺湲水，房房伴誦經。"
    ]
  },
  {
    "volume": 702,
    "sequence": 32,
    "title": "題紫閣院",
    "author": "張蠙",
    "content": [
      "上方人海外，苔徑上千層。洞壑有靈藥，房廊無老僧。",
      "古岩雕素像，喬木掛寒燈。每到思修隱，將回苦不能。"
    ]
  },
  {
    "volume": 702,
    "sequence": 33,
    "title": "白菊",
    "author": "張蠙",
    "content": [
      "秋天木葉幹，猶有白花殘。舉世稀栽得，豪家卻畫看。",
      "片苔相應綠，諸卉獨宜寒。幾度攜佳客，登高欲折難。"
    ]
  },
  {
    "volume": 702,
    "sequence": 34,
    "title": "叢葦",
    "author": "張蠙",
    "content": [
      "叢叢寒水邊，曾折打魚船。忽與亭台近，翻嫌島嶼偏。",
      "花明無月夜，聲急正秋天。遙憶巴陵渡，殘陽一望煙。"
    ]
  },
  {
    "volume": 702,
    "sequence": 35,
    "title": "鄭轂補闕山松",
    "author": "張蠙",
    "content": [
      "心將積雪欺，根與白雲離。遠寄僧猶憶，高看鶴未知。",
      "影交新長葉，皴匝舊生枝。多少同時種，深山不得移。"
    ]
  },
  {
    "volume": 702,
    "sequence": 36,
    "title": "新竹",
    "author": "張蠙",
    "content": [
      "新鞭暗入庭，初長兩三莖。不是他山少，無如此地生。",
      "垂梢叢上出，柔葉籜間成。何用高唐峽，風枝掃月明。"
    ]
  },
  {
    "volume": 702,
    "sequence": 37,
    "title": "和友人送趙能卿東歸",
    "author": "張蠙",
    "content": [
      "一第時難得，歸期日已過。相看玄鬢少，共憶白雲多。",
      "楚闊天垂草，吳空月上波。無人不有遇，之子獨狂歌。"
    ]
  },
  {
    "volume": 702,
    "sequence": 38,
    "title": "送人歸南中",
    "author": "張蠙",
    "content": [
      "有家誰不別，經亂獨難尋。遠路波濤惡，窮荒雨霧深。",
      "燒驚山象出，雷觸海鼇沉。為問南遷客，何人在瘴林。"
    ]
  },
  {
    "volume": 702,
    "sequence": 39,
    "title": "塞下曲",
    "author": "張蠙",
    "content": [
      "邊事多更變，天心亦為憂。胡兵來作寇，漢將也封侯。",
      "夜燒沖星赤，寒塵翳日愁。無門展微略，空上望西樓。"
    ]
  },
  {
    "volume": 702,
    "sequence": 40,
    "title": "邊將二首",
    "author": "張蠙",
    "content": [
      "曆戰燕然北，功高劍有威。聞名外國懼，輕命故人稀。",
      "角怨星芒動，塵愁日色微。從為漢都護，未得脫征衣。",
      "按劍立城樓，西看極海頭。承家為上將，開地得邊州。",
      "磧迥兵難伏，天寒馬易收。胡風一度獵，吹裂錦貂裘。"
    ]
  },
  {
    "volume": 702,
    "sequence": 41,
    "title": "朔方書事",
    "author": "張蠙",
    "content": [
      "秋盡角聲苦，逢人唯荷戈。城池向隴少，岐路出關多。",
      "雁遠行垂地，烽高影入河。仍聞黑山寇，又覓漢家和。"
    ]
  },
  {
    "volume": 702,
    "sequence": 42,
    "title": "經荒驛",
    "author": "張蠙",
    "content": [
      "古驛成幽境，雲蘿隔四鄰。夜燈移宿鳥，秋雨禁行人。",
      "廢巷荊叢合，荒庭虎跡新。昔年經此地，終日是紅塵。"
    ]
  },
  {
    "volume": 702,
    "sequence": 43,
    "title": "贈棲白大師",
    "author": "張蠙",
    "content": [
      "剃發得時名，僧應別應星。偶題皆有詔，閑論便成經。",
      "掃葉寒燒鼎，融冰曉注瓶。長因內齋出，多客叩禪扃。"
    ]
  },
  {
    "volume": 702,
    "sequence": 44,
    "title": "贈聞一上人",
    "author": "張蠙",
    "content": [
      "見面雖年少，聞名似白頭。玄談窮釋旨，清思掩詩流。",
      "果落痕生砌，松高影上樓。壇場在三殿，應召入焚修。"
    ]
  },
  {
    "volume": 702,
    "sequence": 45,
    "title": "贈可倫上人",
    "author": "張蠙",
    "content": [
      "師教本於空，流來不自東。修從多劫後，行出眾人中。",
      "衲冷湖山雨，幡輕海甸風。游吳累夏講，還與虎溪同。"
    ]
  },
  {
    "volume": 702,
    "sequence": 46,
    "title": "寄法幹寺令諲太師",
    "author": "張蠙",
    "content": [
      "師居中禁寺，外請已無緣。望幸唯修偈，承恩不亂禪。",
      "院多喧種藥，池有化生蓮。何日龍宮裏，相尋借法船。"
    ]
  },
  {
    "volume": 702,
    "sequence": 47,
    "title": "寄太白禪師",
    "author": "張蠙",
    "content": [
      "何年萬仞頂，獨有坐禪僧。客上應無路，人傳或見燈。",
      "齋廚唯有橡，講石任生藤。遙想東林社，如師誰複能。"
    ]
  },
  {
    "volume": 702,
    "sequence": 48,
    "title": "遇道者",
    "author": "張蠙",
    "content": [
      "數裏白雲裏，身輕無履蹤。故尋多不見，偶到即相逢。",
      "古井生雲水，高壇出異松。聊看杏花酌，便似換顏容。"
    ]
  },
  {
    "volume": 702,
    "sequence": 49,
    "title": "贈道者",
    "author": "張蠙",
    "content": [
      "得道疑人識，都城獨閉關。頭從白後黑，心向鬧中閑。",
      "饑渴唯調氣，兒孫亦駐顏。始知仙者隱，殊不在深山。"
    ]
  },
  {
    "volume": 702,
    "sequence": 50,
    "title": "雨",
    "author": "張蠙",
    "content": [
      "半夜西亭雨，離人獨啟關。桑麻荒舊國，雷電照前山。",
      "細滴高槐底，繁聲疊漏間。唯應孤鏡裏，明月長愁顏。"
    ]
  },
  {
    "volume": 702,
    "sequence": 51,
    "title": "長安春望",
    "author": "張蠙",
    "content": [
      "明時不敢臥煙霞，又見秦城換物華。殘雪未銷雙鳳闕，新春已發五侯家。甘貧只擬長緘酒，忍病猶期強采花。",
      "故國別來桑柘盡，十年兵踐海西艖。"
    ]
  },
  {
    "volume": 702,
    "sequence": 52,
    "title": "過黃牛峽",
    "author": "張蠙",
    "content": [
      "黃牛來勢瀉巴川，疊日孤舟逐峽前。雷電夜驚猿落樹，波濤愁恐客離船。盤渦逆入嵌空地，斷壁高分繚繞天。",
      "多少人經過此去，一生魂夢怕潺湲。"
    ]
  },
  {
    "volume": 702,
    "sequence": 53,
    "title": "逢道者",
    "author": "張蠙",
    "content": [
      "縱意出山無遠近，還如孤鶴在空虛。昔年親種樹皆老，此世相逢人自疏。野葉細苞深洞藥，岩蘿閑束古仙書。",
      "只尋隱跡歸何處，方說煙霞不定居。"
    ]
  },
  {
    "volume": 702,
    "sequence": 54,
    "title": "邊情",
    "author": "張蠙",
    "content": [
      "窮荒始得靜天驕，又說天兵擬渡遼。聖主尚嫌蕃界近，將軍莫恨漢庭遙。草枯朔野春難發，冰結河源夏半銷。",
      "惆悵臨戎皆效國，豈無人似霍嫖姚。"
    ]
  },
  {
    "volume": 702,
    "sequence": 55,
    "title": "贈李司徒",
    "author": "張蠙",
    "content": [
      "承家拓定隴關西，勳貴名應上將齊。金庫夜開龍甲冷，玉堂秋閉鳳笙低。歡筵每恕嬌娥醉，閑櫪猶驚戰馬嘶。",
      "長怪魯儒頭枉白，不親弓劍覓丹梯。"
    ]
  },
  {
    "volume": 702,
    "sequence": 56,
    "title": "送盧尚書赴靈武",
    "author": "張蠙",
    "content": [
      "西北正傳烽候急，靈州共喜信臣居。從軍儘是清才去，屬郡無非大將除。新地進圖移漢界，古城遺碣見蕃書。",
      "山川不異江湖景，賓館常聞食有魚。"
    ]
  },
  {
    "volume": 702,
    "sequence": 57,
    "title": "投翰林張侍郎",
    "author": "張蠙",
    "content": [
      "舉家貧拾海邊樵，來認仙宗在碧霄。丹穴雖無凡羽翼，靈椿還向細枝條。九衢馬識他門少，十載身辭故國遙。",
      "願與吾君作霖雨，且應平地活枯苗。"
    ]
  },
  {
    "volume": 702,
    "sequence": 58,
    "title": "投翰林蕭侍郎",
    "author": "張蠙",
    "content": [
      "九仞牆邊絕路岐，野才非合自求知。靈湫豈要魚棲浪，仙桂那容鳥寄枝。纖草不銷春氣力，微塵還助嶽形儀。",
      "從來為學投文鏡，文鏡如今更有誰。"
    ]
  },
  {
    "volume": 702,
    "sequence": 59,
    "title": "宴駙馬宅",
    "author": "張蠙",
    "content": [
      "牙香禁樂鎮相攜，日日君恩降紫泥。紅藥院深人半醉，綠楊門掩馬頻嘶。座中古物多仙意，壁上新詩有禦題。",
      "別向庭蕪寘吟石，不教宮妓踏成蹊。"
    ]
  },
  {
    "volume": 702,
    "sequence": 60,
    "title": "邊將",
    "author": "張蠙",
    "content": [
      "上馬乘秋欲建勳，飛弧夜闕出師頻。若無紫塞煙塵事，誰識青樓歌舞人。戰骨沙中金鏃在，賀筵花畔玉蟬新。",
      "由來邊卒皆如此，只是君門合殺身。"
    ]
  },
  {
    "volume": 702,
    "sequence": 61,
    "title": "贈水軍都將",
    "author": "張蠙",
    "content": [
      "平生為有安邦術，便別秋曹最上階。戰艦卻容儒客臥，公廳唯伴野僧齋。裁書榭迥冰膠筆，養藥堂深蘚惹鞋。",
      "直待門前見幢節，始應高愜聖君懷。"
    ]
  },
  {
    "volume": 702,
    "sequence": 62,
    "title": "贈九江太守",
    "author": "張蠙",
    "content": [
      "江頭暫駐木蘭船，漁父來誇太守賢。二邑旋添新戶口，四營漸廢舊戈鋋。笙歌不似經荒後，禮樂猶如未戰前。",
      "昨日西亭從遊騎，信旗風裏說詩篇。"
    ]
  },
  {
    "volume": 702,
    "sequence": 63,
    "title": "贈信安太守",
    "author": "張蠙",
    "content": [
      "三衢正對福星時，喜得君侯妙撫綏。甲士散教耕壟畝，書生閑許從旌旗。條章最是貧家喜，禾黍仍防別郡饑。",
      "昨日中官說天意，即飛丹詔立新碑。"
    ]
  },
  {
    "volume": 702,
    "sequence": 64,
    "title": "贈江都鄭明府",
    "author": "張蠙",
    "content": [
      "他人豈是稱才術，才術須觀力有餘。兵亂幾年臨劇邑，公清終日似閒居。床頭怪石神仙畫，篋裏華箋將相書。",
      "更欲棲蹤近彭澤，香爐峰下結茅廬。"
    ]
  },
  {
    "volume": 702,
    "sequence": 65,
    "title": "贈南昌宰",
    "author": "張蠙",
    "content": [
      "假邑邀真邑命分，明庭元有至公存。每鋤奸弊同荊棘，唯撫孤惸似子孫。折獄不曾偏下筆，靈襟長是大開門。",
      "新銜便合兼朱紱，應待蒼生更舉論。"
    ]
  },
  {
    "volume": 702,
    "sequence": 66,
    "title": "贈丘衙推",
    "author": "張蠙",
    "content": [
      "仙都高處掩柴扉，人世聞名見者稀。詩逸不拘凡對屬，易窮皆達聖玄微。偶攜童稚離青嶂，便被君侯換白衣。",
      "任醉賓筵莫深隱，綺羅絲竹勝漁磯。"
    ]
  },
  {
    "volume": 702,
    "sequence": 67,
    "title": "獻所知",
    "author": "張蠙",
    "content": [
      "跡熟荀家見弟兄，九霄同與指前程。吹噓漸覺馨香出，夢寐長疑羽翼生。住僻驊騮皆識路，來頻鸚鵡亦知名。",
      "登龍不敢懷他願，只望為霖致太平。"
    ]
  },
  {
    "volume": 702,
    "sequence": 68,
    "title": "投所知",
    "author": "張蠙",
    "content": [
      "十五年看帝裏春，一枝頭白未酬身。自聞離亂開公道，漸數孤平少屈人。劣馬再尋商嶺路，扁舟重寄越溪濱。",
      "省郎門似龍門峻，應借風雷變涸鱗。"
    ]
  },
  {
    "volume": 702,
    "sequence": 69,
    "title": "南康夜宴東溪留別郡守陸郎中",
    "author": "張蠙",
    "content": [
      "飄然野客才無取，多謝君侯獨見知。竹葉樽前教駐樂，桃花紙上待君詩。香迷蛺蝶投紅燭，舞拂蒹葭倚翠帷。",
      "明發別愁何處去，片帆天際酒醒時。"
    ]
  },
  {
    "volume": 702,
    "sequence": 70,
    "title": "言懷",
    "author": "張蠙",
    "content": [
      "十載聲沈覺自非，賤身元合衣荷衣。豈能得路陪先達，卻擬還家望少微。戰馬到秋長淚落，傷禽無夜不魂飛。",
      "平生只學穿楊箭，更向何門是見機。"
    ]
  },
  {
    "volume": 702,
    "sequence": 71,
    "title": "喜友人日南回",
    "author": "張蠙",
    "content": [
      "南游曾去海南涯，此去遊人不易歸。白日霧昏張夜燭，窮冬氣暖著春衣。溪荒毒鳥隨船啅，洞黑冤蛇出樹飛。",
      "重入帝城何寂寞，共回遷客半輕肥。"
    ]
  },
  {
    "volume": 702,
    "sequence": 72,
    "title": "下第述懷",
    "author": "張蠙",
    "content": [
      "十載長安跡未安，杏花還是看人看。名從近事方知險，詩到窮玄更覺難。世薄不慚雲路晚，家貧唯怯草堂寒。",
      "如何直道為身累，坐月眠霜思枉幹。"
    ]
  },
  {
    "volume": 702,
    "sequence": 73,
    "title": "華陽道者",
    "author": "張蠙",
    "content": [
      "華陽洞裏持真經，心嫌來客風塵腥。惟餐白石過白日，擬騎青竹上青冥，翔螭豈作漢武駕，神娥徒降燕昭庭。",
      "長生不必論貴賤，卻是幽人骨主靈。"
    ]
  },
  {
    "volume": 702,
    "sequence": 74,
    "title": "夏日題老將林亭",
    "author": "張蠙",
    "content": [
      "百戰功成翻愛靜，侯門漸欲似仙家。牆頭雨細垂纖草，水面風回聚落花。井放轆轤閑浸酒，籠開鸚鵡報煎茶。",
      "幾人圖在淩煙閣，曾不交鋒向塞沙。"
    ]
  },
  {
    "volume": 702,
    "sequence": 75,
    "title": "觀江南牡丹",
    "author": "張蠙",
    "content": [
      "北地花開南地風，寄根還與客心同。群芳盡怯千般態，幾醉能消一番紅。舉世只將華勝實，真禪元喻色為空。",
      "近年明主思王道，不許新栽滿六宮。"
    ]
  },
  {
    "volume": 702,
    "sequence": 76,
    "title": "錢塘夜宴留別郡守",
    "author": "張蠙",
    "content": [
      "四方騷動一州安，夜列樽罍伴客歡。觱栗調高山閣迥，蝦蟆更促海聲寒。屏間佩響藏歌妓，幕外刀光立從官。",
      "沈醉不愁歸棹遠，晚風吹上子陵灘。"
    ]
  },
  {
    "volume": 702,
    "sequence": 77,
    "title": "送薛郎中赴江州",
    "author": "張蠙",
    "content": [
      "幾州聞出刺，謠美有江民。正面傳天旨，懸心禱嶽神。",
      "尺書先假路，紅旆旋燒塵。郡顯山川別，衙開將吏新。",
      "散招僧坐暑，閑載客行春。聽事棋忘著，探題酒亂巡。",
      "好編高隱傳，多貌上升真。近日居清近，求人在此人。"
    ]
  },
  {
    "volume": 702,
    "sequence": 78,
    "title": "送南海僧游蜀",
    "author": "張蠙",
    "content": [
      "真修絕故鄉，一衲度暄涼。此世能先覺，他生豈再忘。",
      "定中船過海，臘後路沿湘。野迥鴉隨笠，山深虎背囊。",
      "瀑流垂石室，蘿蔓蓋銅梁。卻後何年會，西方有上房。"
    ]
  },
  {
    "volume": 702,
    "sequence": 79,
    "title": "和友人許裳題宣平裏古藤",
    "author": "張蠙",
    "content": [
      "欲結千年茂，生來便近松。迸根通井潤，交葉覆庭穠。",
      "歷代頻更主，盤空漸變龍。晝風圓影亂，宵雨細聲重。",
      "蓋密勝丹桂，層危類遠峰。嫩條懸野鼠，枯節叫秋蛩。",
      "翠老霜難蝕，皴多蘚乍封。幾家遙共玩，何寺不堪容。",
      "客對忘離榻，僧看誤過鐘。頃因陪預作，終夕繞枝筇。"
    ]
  },
  {
    "volume": 702,
    "sequence": 80,
    "title": "十五夜與友人對月",
    "author": "張蠙",
    "content": [
      "每到月圓思共醉，不宜同醉不成歡。",
      "一千二百如輪夜，浮世誰能得盡看。"
    ]
  },
  {
    "volume": 702,
    "sequence": 81,
    "title": "青塚",
    "author": "張蠙",
    "content": [
      "傾國可能勝效國，無勞冥寞更思回。",
      "太真雖是承恩死，只作飛塵向馬嵬。"
    ]
  },
  {
    "volume": 702,
    "sequence": 82,
    "title": "古戰場",
    "author": "張蠙",
    "content": [
      "荒骨潛銷壘已平，漢家曾說此交兵。",
      "如何萬古冤魂在，風雨時聞有戰聲。"
    ]
  },
  {
    "volume": 702,
    "sequence": 83,
    "title": "贈段逸人",
    "author": "張蠙",
    "content": [
      "長筇自擔藥兼琴，話著名山即擬尋。",
      "從聽世人權似火，不能燒得臥雲心。"
    ]
  },
  {
    "volume": 702,
    "sequence": 84,
    "title": "贈鄭司業",
    "author": "張蠙",
    "content": [
      "晚學更求來世達，正懷非與百邪侵。",
      "古人名在今人口，不合於名不苦心。"
    ]
  },
  {
    "volume": 702,
    "sequence": 85,
    "title": "上所知",
    "author": "張蠙",
    "content": [
      "初向眾中留姓氏，敢期言下致時名。",
      "而今馬亦知人意，每到門前不肯行。"
    ]
  },
  {
    "volume": 702,
    "sequence": 86,
    "title": "別鄭仁表",
    "author": "張蠙",
    "content": [
      "春雷醉別鏡湖邊，官顯才狂正少年。",
      "紅燭滿汀歌舞散，美人迎上木蘭船。"
    ]
  },
  {
    "volume": 702,
    "sequence": 87,
    "title": "言懷",
    "author": "張蠙",
    "content": [
      "不將高蓋竟煙塵，自向蓬茅認此身。",
      "唐祖本來成大業，豈非姚宋是平人。"
    ]
  },
  {
    "volume": 702,
    "sequence": 88,
    "title": "敘懷",
    "author": "張蠙",
    "content": [
      "月裏路從何處上，江邊身合幾時歸。",
      "十年九陌寒風夜，夢掃蘆花絮客衣。"
    ]
  },
  {
    "volume": 702,
    "sequence": 89,
    "title": "抒懷",
    "author": "張蠙",
    "content": [
      "幾出東堂謝不才，便甘閑望故山回。",
      "翻思未是離家久，更有人從外國來。"
    ]
  },
  {
    "volume": 702,
    "sequence": 90,
    "title": "自諷",
    "author": "張蠙",
    "content": [
      "鹿鳴筵上強稱賢，一送離家十四年。",
      "同隱海山燒藥伴，不求丹桂卻登仙。"
    ]
  },
  {
    "volume": 702,
    "sequence": 91,
    "title": "傷賈島",
    "author": "張蠙",
    "content": [
      "生為明代苦吟身，死作長江一逐臣。",
      "可是當時少知已，不知知己是何人。"
    ]
  },
  {
    "volume": 702,
    "sequence": 92,
    "title": "再游西山贈許尊師",
    "author": "張蠙",
    "content": [
      "別後已聞師得道，不期猶在此山頭。",
      "昔時霜鬢今如漆，疑是年光卻倒流。"
    ]
  },
  {
    "volume": 702,
    "sequence": 93,
    "title": "宮詞",
    "author": "張蠙",
    "content": [
      "日透珠簾見冕旒，六宮爭逐百花球。",
      "回看不覺君王去，已聽笙歌在遠樓。"
    ]
  },
  {
    "volume": 702,
    "sequence": 94,
    "title": "經範蠡舊居",
    "author": "張蠙",
    "content": [
      "一變姓名離百越，越城猶在範家無。",
      "他人不見扁舟意，卻笑輕生泛五湖。"
    ]
  },
  {
    "volume": 702,
    "sequence": 95,
    "title": "題嘉陵驛",
    "author": "張蠙",
    "content": [
      "嘉陵路惡石和泥，行到長亭日已西。",
      "獨倚闌幹正惆悵，海棠花裏鷓鴣啼。"
    ]
  },
  {
    "volume": 702,
    "sequence": 96,
    "title": "龜山寺晚望",
    "author": "張蠙",
    "content": [
      "四面湖光絕路岐，鸊鵜飛起暮鐘時。",
      "漁舟不用懸帆席，歸去乘風插柳枝。"
    ]
  },
  {
    "volume": 702,
    "sequence": 97,
    "title": "華山孤松",
    "author": "張蠙",
    "content": [
      "石罅引根非土力，冒寒猶助嶽蓮光。",
      "綠槐生在膏腴地，何得無心拒雪霜。"
    ]
  },
  {
    "volume": 702,
    "sequence": 98,
    "title": "吊萬人塚",
    "author": "張蠙",
    "content": [
      "兵罷淮邊客路通，亂鴉來去噪寒空。",
      "可憐白骨攢孤塚，盡為將軍覓戰功。"
    ]
  },
  {
    "volume": 702,
    "sequence": 99,
    "title": "送友尉蜀中",
    "author": "張蠙",
    "content": [
      "故友漢中尉，請為西蜀吟。人家多種橘，風土愛彈琴。",
      "水向昆明闊，山通大夏深。理閑無別事，時寄一登臨。"
    ]
  },
  {
    "volume": 702,
    "sequence": 100,
    "title": "長安寓懷",
    "author": "張蠙",
    "content": [
      "九衢秋雨掩閑扉，不似幹名似息機。",
      "貧病卻慚牆上土，年來猶自換新衣。"
    ]
  },
  {
    "volume": 702,
    "sequence": 101,
    "title": "費征君舊居",
    "author": "張蠙",
    "content": [
      "浮世拋身外，棲蹤入九華。遺篇補樂府，舊籍隸仙家。",
      "池靜龜升樹，庭荒鶴隱花。古來天子命，還少到煙霞。"
    ]
  }
]