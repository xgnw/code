[
  {
    "volume": 219,
    "sequence": 1,
    "title": "石筍行",
    "author": "杜甫",
    "content": [
      "君不見益州城西門，陌上石筍雙高蹲。古來相傳是海眼，苔蘚蝕盡波濤痕。雨多往往得瑟瑟，此事恍惚難明論。",
      "恐是昔時卿相墓，立石為表今仍存。惜哉俗態好蒙蔽，亦如小臣媚至尊。政化錯迕失大體，坐看傾危受厚恩。",
      "嗟爾石筍擅虛名，後來未識猶駿奔。安得壯士擲天外，使人不疑見本根。"
    ]
  },
  {
    "volume": 219,
    "sequence": 2,
    "title": "石犀行",
    "author": "杜甫",
    "content": [
      "君不見秦時蜀太守，刻石立作三犀牛。自古雖有厭勝法，天生江水向東流。蜀人矜誇一千載，泛溢不近張儀樓。",
      "今年灌口損戶口，此事或恐為神羞。終藉堤防出眾力，高擁木石當清秋。先王作法皆正道，鬼怪何得參人謀。",
      "嗟爾三犀不經濟，缺訛只與長川逝。但見元氣常調和，自免洪濤恣凋瘵。安得壯士提天綱，再平水土犀奔茫。"
    ]
  },
  {
    "volume": 219,
    "sequence": 3,
    "title": "杜鵑行",
    "author": "杜甫",
    "content": [
      "君不見昔日蜀天子，化作杜鵑似老烏。寄巢生子不自啄，群鳥至今與哺雛。雖同君臣有舊禮，骨肉滿眼身羈孤。",
      "業工竄伏深樹裏，四月五月偏號呼。其聲哀痛口流血，所訴何事常區區。爾豈摧殘始發憤，羞帶羽翮傷形愚。",
      "蒼天變化誰料得，萬事反復何所無。萬事反復何所無，豈憶當殿群臣趨。"
    ]
  },
  {
    "volume": 219,
    "sequence": 4,
    "title": "贈蜀僧閭丘師兄",
    "author": "杜甫",
    "content": [
      "大師銅梁秀，籍籍名家孫。嗚呼先博士，炳靈精氣奔。",
      "惟昔武皇后，臨軒禦乾坤。多士盡儒冠，墨客藹雲屯。",
      "當時上紫殿，不獨卿相尊。世傳閭丘筆，峻極逾昆侖。",
      "鳳藏丹霄暮，龍去白水渾。青熒雪嶺東，碑碣舊制存。",
      "斯文散都邑，高價越璵璠。晚看作者意，妙絕與誰論。",
      "吾祖詩冠古，同年蒙主恩。豫章夾日月，歲久空深根。",
      "小子思疏闊，豈能達詞門。窮愁一揮淚，相遇即諸昆。",
      "我住錦官城，兄居祇樹園。地近慰旅愁，往來當丘樊。",
      "天涯歇滯雨，粳稻臥不翻。漂然薄遊倦，始與道侶敦。",
      "景晏步修廊，而無車馬喧。夜闌接軟語，落月如金盆。",
      "漠漠世界黑，驅車爭奪繁。惟有摩尼珠，可照濁水源。"
    ]
  },
  {
    "volume": 219,
    "sequence": 5,
    "title": "泛溪",
    "author": "杜甫",
    "content": [
      "落景下高堂，進舟泛回溪。誰謂築居小，未盡喬木西。",
      "遠郊信荒僻，秋色有餘淒。練練峰上雪，纖纖雲表霓。",
      "童戲左右岸，罟弋畢提攜。翻倒荷芰亂，指揮徑路迷。",
      "得魚已割鱗，采藕不洗泥。人情逐鮮美，物賤事已睽。",
      "吾村靄暝姿，異舍雞亦棲。蕭條欲何適，出處無可齊。",
      "衣上見新月，霜中登故畦。濁醪自初熟，東城多鼓鼙。"
    ]
  },
  {
    "volume": 219,
    "sequence": 6,
    "title": "題壁畫馬歌",
    "author": "杜甫",
    "content": [
      "韋侯別我有所適，知我憐君畫無敵。戲拈禿筆掃驊騮，欻見騏驎出東壁。一匹齕草一匹嘶，坐看千里當霜蹄。",
      "時危安得真致此，與人同生亦同死。"
    ]
  },
  {
    "volume": 219,
    "sequence": 7,
    "title": "戲題畫山水圖歌",
    "author": "杜甫",
    "content": [
      "十日畫一水，五日畫一石。能事不受相促迫，王宰始肯留真跡。壯哉昆侖方壺圖，掛君高堂之素壁。",
      "巴陵洞庭日本東，赤岸水與銀河通，中有雲氣隨飛龍。",
      "舟人漁子入浦漵，山木盡亞洪濤風。尤工遠勢古莫比，咫尺應須論萬里。焉得並州快剪刀，翦取吳松半江水。"
    ]
  },
  {
    "volume": 219,
    "sequence": 8,
    "title": "題李尊師松樹障子歌",
    "author": "杜甫",
    "content": [
      "老夫清晨梳白頭，玄都道士來相訪。握發呼兒延入戶，手提新畫青松障。障子松林靜杳冥，憑軒忽若無丹青。",
      "陰崖卻承霜雪幹，偃蓋反走虯龍形。老夫平生好奇古，對此興與精靈聚。已知仙客意相親，更覺良工心獨苦。",
      "松下丈人巾屨同，偶坐似是商山翁。悵望聊歌紫芝曲，時危慘澹來悲風。"
    ]
  },
  {
    "volume": 219,
    "sequence": 9,
    "title": "戲為雙松圖歌",
    "author": "杜甫",
    "content": [
      "天下幾人畫古松，畢宏已老韋偃少。絕筆長風起纖末，滿堂動色嗟神妙。兩株慘裂苔蘚皮，屈鐵交錯回高枝。",
      "白摧朽骨龍虎死，黑入太陰雷雨垂，松根胡僧憩寂寞，龐眉皓首無住著。偏袒右肩露雙腳，葉裏松子僧前落。",
      "韋侯韋侯數相見，我有一匹好東絹，重之不減錦繡段。",
      "已令拂拭光淩亂，請公放筆為直幹。"
    ]
  },
  {
    "volume": 219,
    "sequence": 10,
    "title": "投簡成、華兩縣諸子",
    "author": "杜甫",
    "content": [
      "赤縣官曹擁材傑，軟裘快馬當冰雪。長安苦寒誰獨悲，杜陵野老骨欲折。南山豆苗早荒穢，青門瓜地新凍裂。",
      "鄉里兒童項領成，朝廷故舊禮數絕。自然棄擲與時異，況乃疏頑臨事拙。饑臥動即向一旬，敝裘何啻聯百結。",
      "君不見空牆日色晚，此老無聲淚垂血。"
    ]
  },
  {
    "volume": 219,
    "sequence": 11,
    "title": "徐卿二子歌",
    "author": "杜甫",
    "content": [
      "君不見徐卿二子生絕奇，感應吉夢相追隨。",
      "孔子釋氏親抱送，並是天上麒麟兒。大兒九齡色清澈，秋水為神玉為骨。小兒五歲氣食牛，滿堂賓客皆回頭。",
      "吾知徐公百不憂，積善袞袞生公侯。",
      "丈夫生兒有如此二雛者，名位豈肯卑微休。"
    ]
  },
  {
    "volume": 219,
    "sequence": 12,
    "title": "病柏",
    "author": "杜甫",
    "content": [
      "有柏生崇岡，童童狀車蓋。偃蹙龍虎姿，主當風雲會。",
      "神明依正直，故老多再拜。豈知千年根，中路顏色壞。",
      "出非不得地，蟠據亦高大。歲寒忽無憑，日夜柯葉改。",
      "丹鳳領九雛，哀鳴翔其外。鴟鴞志意滿，養子穿穴內。",
      "客從何鄉來，佇立久籲怪。靜求元精理，浩蕩難倚賴。"
    ]
  },
  {
    "volume": 219,
    "sequence": 13,
    "title": "病橘",
    "author": "杜甫",
    "content": [
      "群橘少生意，雖多亦奚為。惜哉結實小，酸澀如棠梨。",
      "剖之盡蠹蟲，采掇爽其宜。紛然不適口，豈只存其皮。",
      "蕭蕭半死葉，未忍別故枝。玄冬霜雪積，況乃回風吹。",
      "嘗聞蓬萊殿，羅列瀟湘姿。此物歲不稔，玉食失光輝。",
      "寇盜尚憑陵，當君減膳時。汝病是天意，吾諗罪有司。",
      "憶昔南海使，奔騰獻荔支。百馬死山谷，到今耆舊悲。"
    ]
  },
  {
    "volume": 219,
    "sequence": 14,
    "title": "枯棕",
    "author": "杜甫",
    "content": [
      "蜀門多棕櫚，高者十八九。其皮割剝甚，雖眾亦易朽。",
      "徒布如雲葉，青黃歲寒後。交橫集斧斤，凋喪先蒲柳。",
      "傷時苦軍乏，一物官盡取。嗟爾江漢人，生成複何有。",
      "有同枯棕木，使我沈歎久。死者即已休，生者何自守。",
      "啾啾黃雀啅，側見寒蓬走。念爾形影幹，摧殘沒藜莠。"
    ]
  },
  {
    "volume": 219,
    "sequence": 15,
    "title": "枯楠",
    "author": "杜甫",
    "content": [
      "楩楠枯崢嶸，鄉党皆莫記。不知幾百歲，慘慘無生意。",
      "上枝摩皇天，下根蟠厚地。巨圍雷霆坼，萬孔蟲蟻萃。",
      "凍雨落流膠，沖風奪佳氣。白鵠遂不來，天雞為愁思。",
      "猶含棟樑具，無複霄漢志。良工古昔少，識者出涕淚。",
      "種榆水中央，成長何容易。截承金露盤，嫋嫋不自畏。"
    ]
  },
  {
    "volume": 219,
    "sequence": 16,
    "title": "麗春",
    "author": "杜甫",
    "content": [
      "百草競春華，麗春應最勝。少須好顏色，多漫枝條剩。",
      "紛紛桃李枝，處處總能移。如何貴此重，卻怕有人知。"
    ]
  },
  {
    "volume": 219,
    "sequence": 17,
    "title": "丈人山",
    "author": "杜甫",
    "content": [
      "自為青城客，不唾青城地。為愛丈人山，丹梯近幽意。",
      "丈人祠西佳氣濃，緣雲擬住最高峰。掃除白髮黃精在，君看他時冰雪容。"
    ]
  },
  {
    "volume": 219,
    "sequence": 18,
    "title": "百憂集行",
    "author": "杜甫",
    "content": [
      "憶年十五心尚孩，健如黃犢走複來。庭前八月梨棗熟，一日上樹能千回。即今倏忽已五十，坐臥只多少行立。",
      "強將笑語供主人，悲見生涯百憂集。入門依舊四壁空，老妻睹我顏色同。癡兒未知父子禮，叫怒索飯啼門東。"
    ]
  },
  {
    "volume": 219,
    "sequence": 19,
    "title": "戲作花卿歌",
    "author": "杜甫",
    "content": [
      "成都猛將有花卿，學語小兒知姓名。用如快鶻風火生，見賊唯多身始輕。綿州副使著柘黃，我卿掃除即日平。",
      "子章髑髏血模糊，手提擲還崔大夫。李侯重有此節度，人道我卿絕世無。既稱絕世無，天子何不喚取守京都。"
    ]
  },
  {
    "volume": 219,
    "sequence": 20,
    "title": "入奏行，贈西山檢察使竇侍禦",
    "author": "杜甫",
    "content": [
      "竇侍禦，驥之子，鳳之雛。年未三十忠義俱，骨鯁絕代無。",
      "炯如一段清冰出萬壑，置在迎風寒露之玉壺。",
      "蔗漿歸廚金碗凍，洗滌煩熱足以寧君軀。",
      "政用疏通合典則，戚聯豪貴耽文儒。兵革未息人未蘇，天子亦念西南隅。吐蕃憑陵氣頗粗，竇氏檢察應時須。",
      "運糧繩橋壯士喜，斬木火井窮猿呼。八州刺史思一戰，三城守邊卻可圖。此行入奏計未小，密奉聖旨恩宜殊。",
      "繡衣春當霄漢立，彩服日向庭闈趨。省郎京尹必俯拾，江花未落還成都。江花未落還成都，肯訪浣花老翁無。",
      "為君酤酒滿眼酤，與奴白飯馬青芻。"
    ]
  },
  {
    "volume": 219,
    "sequence": 21,
    "title": "楠樹為風雨所拔歎",
    "author": "杜甫",
    "content": [
      "倚江楠樹草堂前，故老相傳二百年。誅茅卜居總為此，五月仿佛聞寒蟬。東南飄風動地至，江翻石走流雲氣。",
      "幹排雷雨猶力爭，根斷泉源豈天意。滄波老樹性所愛，浦上童童一青蓋。野客頻留懼雪霜，行人不過聽竽籟。",
      "虎倒龍顛委榛棘，淚痕血點垂胸臆。我有新詩何處吟，草堂自此無顏色。"
    ]
  },
  {
    "volume": 219,
    "sequence": 22,
    "title": "茅屋為秋風所破歌",
    "author": "杜甫",
    "content": [
      "八月秋高風怒號，卷我屋上三重茅。茅飛度江灑江郊，高者掛罥長林梢，下者飄轉沉塘坳。南村群童欺我老無力，忍能對面為盜賊，公然抱茅入竹去。唇焦口燥呼不得，歸來倚杖自歎息。俄頃風定雲墨色，秋天漠漠向昏黑。",
      "布衾多年冷似鐵，驕兒惡臥踏裏裂。床床屋漏無干處，雨腳如麻未斷絕。自經喪亂少睡眠，長夜沾濕何由徹。",
      "安得廣廈千萬間，大庇天下寒士俱歡顏，風雨不動安如山。",
      "嗚呼何時眼前突兀見此屋，吾廬獨破受凍死亦足。"
    ]
  },
  {
    "volume": 219,
    "sequence": 23,
    "title": "大雨",
    "author": "杜甫",
    "content": [
      "西蜀冬不雪，春農尚嗷嗷。上天回哀眷，朱夏雲郁陶。",
      "執熱乃沸鼎，纖絺成縕袍。風雷颯萬里，霈澤施蓬蒿。",
      "敢辭茅葦漏，已喜黍豆高。三日無行人，二江聲怒號。",
      "流惡邑裏清，矧茲遠江皋。荒庭步鸛鶴，隱幾望波濤。",
      "沉屙聚藥餌，頓忘所進勞。則知潤物功，可以貸不毛。",
      "陰色靜隴畝，勸耕自官曹。四鄰耒耜出，何必吾家操。"
    ]
  },
  {
    "volume": 219,
    "sequence": 24,
    "title": "溪漲",
    "author": "杜甫",
    "content": [
      "當時浣花橋，溪水才尺餘。白石明可把，水中有行車。",
      "秋夏忽泛溢，豈惟入吾廬。蛟龍亦狼狽，況是鱉與魚。",
      "茲晨已半落，歸路跬步疏。馬嘶未敢動，前有深填淤。",
      "青青屋東麻，散亂床上書。不意遠山雨，夜來複何如。",
      "我遊都市間，晚憩必村墟。乃知久行客，終日思其居。"
    ]
  },
  {
    "volume": 219,
    "sequence": 25,
    "title": "戲贈友二首",
    "author": "杜甫",
    "content": [
      "元年建巳月，郎有焦校書。自誇足膂力，能騎生馬駒。",
      "一朝被馬踏，唇裂版齒無。壯心不肯已，欲得東擒胡。",
      "元年建巳月，官有王司直。馬驚折左臂，骨折面如墨。",
      "駑駘漫深泥，何不避雨色。勸君休歎恨，未必不為福。"
    ]
  },
  {
    "volume": 219,
    "sequence": 26,
    "title": "遭田父泥飲美嚴中丞",
    "author": "杜甫",
    "content": [
      "步屟隨春風，村村自花柳。田翁逼社日，邀我嘗春酒。",
      "酒酣誇新尹，畜眼未見有。回頭指大男，渠是弓弩手。",
      "名在飛騎籍，長番歲時久。前日放營農，辛苦救衰朽。",
      "差科死則已，誓不舉家走。今年大作社，拾遺能住否。",
      "叫婦開大瓶，盆中為吾取。感此氣揚揚，須知風化首。",
      "語多雖雜亂，說尹終在口。朝來偶然出，自卯將及酉。",
      "久客惜人情，如何拒鄰叟。高聲索果栗，欲起時被肘。",
      "指揮過無禮，未覺村野醜。月出遮我留，仍嗔問升鬥。"
    ]
  },
  {
    "volume": 219,
    "sequence": 27,
    "title": "喜雨",
    "author": "杜甫",
    "content": [
      "春旱天地昏，日色赤如血。農事都已休，兵戈況騷屑。",
      "巴人困軍須，慟哭厚土熱。滄江夜來雨，真宰罪一雪。",
      "谷根小蘇息，沴氣終不滅。何由見甯歲，解我憂思結。",
      "崢嶸群山雲，交會未斷絕。安得鞭雷公，滂沱洗吳越。"
    ]
  },
  {
    "volume": 219,
    "sequence": 28,
    "title": "漁陽",
    "author": "杜甫",
    "content": [
      "漁陽突騎猶精銳，赫赫雍王都節制。猛將飄然恐後時，本朝不入非高計。祿山北築雄武城，舊防敗走歸其營。",
      "系書請問燕耆舊，今日何須十萬兵。"
    ]
  },
  {
    "volume": 219,
    "sequence": 29,
    "title": "天邊行",
    "author": "杜甫",
    "content": [
      "天邊老人歸未得，日暮東臨大江哭。隴右河源不種田，胡騎羌兵入巴蜀。洪濤滔天風拔木，前飛禿鶖後鴻鵠。",
      "九度附書向洛陽，十年骨肉無消息。"
    ]
  },
  {
    "volume": 219,
    "sequence": 30,
    "title": "大麥行",
    "author": "杜甫",
    "content": [
      "大麥乾枯小麥黃，婦女行泣夫走藏。東至集壁西梁洋，問誰腰鐮胡與羌。豈無蜀兵三千人，部領辛苦江山長。",
      "安得如鳥有羽翅，托身白雲還故鄉。"
    ]
  },
  {
    "volume": 219,
    "sequence": 31,
    "title": "苦戰行",
    "author": "杜甫",
    "content": [
      "苦戰身死馬將軍，自雲伏波之子孫。干戈未定失壯士，使我歎恨傷精魂。去年江南討狂賊，臨江把臂難再得。",
      "別時孤雲今不飛，時獨看雲淚橫臆。"
    ]
  },
  {
    "volume": 219,
    "sequence": 32,
    "title": "去秋行",
    "author": "杜甫",
    "content": [
      "去秋涪江木落時，臂槍走馬誰家兒。到今不知白骨處，部曲有去皆無歸。遂州城中漢節在，遂州城外巴人稀。",
      "戰場冤魂每夜哭，空令野營猛士悲。"
    ]
  },
  {
    "volume": 219,
    "sequence": 33,
    "title": "述古三首",
    "author": "杜甫",
    "content": [
      "赤驥頓長纓，非無萬里姿。悲鳴淚至地，為問馭者誰。",
      "鳳凰從東來，何意複高飛。竹花不結實，念子忍朝饑。",
      "古時君臣合，可以物理推。賢人識定分，進退固其宜。",
      "市人日中集，於利競錐刀。置膏烈火上，哀哀自煎熬。",
      "農人望歲稔，相率除蓬蒿。所務穀為本，邪贏無乃勞。",
      "舜舉十六相，身尊道何高。秦時任商鞅，法令如牛毛。",
      "漢光得天下，祚永固有開。豈惟高祖聖，功自蕭曹來。",
      "經綸中興業，何代無長才。吾慕寇鄧勳，濟時信良哉。",
      "耿賈亦宗臣，羽翼共裴回。休運終四百，圖畫在雲台。"
    ]
  }
]