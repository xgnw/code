[
  {
    "volume": 600,
    "sequence": 1,
    "title": "登越王樓即事",
    "author": "牛征",
    "content": [
      "危樓送遠目，信美奈鄉情。轉岸孤舟疾，銜山落照明。",
      "蕭條看草色，惆悵認江聲。誰會登臨恨，從軍白髮生。"
    ]
  },
  {
    "volume": 600,
    "sequence": 2,
    "title": "及第後寄梁燭處士",
    "author": "伊璠",
    "content": [
      "繡轂尋芳許史家，獨將羈事達江沙。十年辛苦一枝桂，二月豔陽千樹花。鵬化四溟歸碧落，鶴棲三島接青霞。",
      "同袍不得同遊玩，今對春風日又斜。"
    ]
  },
  {
    "volume": 600,
    "sequence": 3,
    "title": "春詩",
    "author": "蕭遘",
    "content": [
      "南國韶光早，春風送臘來。水堤煙報柳，山寺雪驚梅。",
      "練色鋪江晚，潮聲逐渚回。青旗問沽酒，何處撥寒醅。"
    ]
  },
  {
    "volume": 600,
    "sequence": 4,
    "title": "和王侍中謁張惡子廟",
    "author": "蕭遘",
    "content": [
      "青骨祀吳誰讓德，紫華居越亦知名。未聞一劍傳唐主，長擁千山護蜀城。斬馬威棱應掃蕩，截蛟鋒刃俟升平。",
      "酂侯為國親簫鼓，堂上神籌更布兵。"
    ]
  },
  {
    "volume": 600,
    "sequence": 5,
    "title": "成都",
    "author": "蕭遘",
    "content": [
      "月曉已開花市合，江平偏見竹簰多。",
      "好教載取芳菲樹，剩照岷天瑟瑟波。"
    ]
  },
  {
    "volume": 600,
    "sequence": 6,
    "title": "句",
    "author": "蕭遘",
    "content": [
      "吾家九葉相，盡繼明時出。"
    ]
  },
  {
    "volume": 600,
    "sequence": 7,
    "title": "策試夜潛紀長句於都堂西南隅",
    "author": "韋承貽",
    "content": [
      "褒衣博帶滿塵埃，獨自都堂納卷回。蓬巷幾時聞吉語，棘籬何日免重來。三條燭盡鐘初動，九轉丹成鼎未開。",
      "殘月漸低人擾擾，不知誰是謫仙才。",
      "白蓮千朵照廊明，一片升平雅頌聲。",
      "才唱第三條燭盡，南宮風月畫難成。"
    ]
  },
  {
    "volume": 600,
    "sequence": 8,
    "title": "詔放雲南子弟還國",
    "author": "鄭洪業",
    "content": [
      "德被陪臣子，仁垂聖主恩。雕題辭鳳闕，丹服出金門。",
      "有澤沾殊俗，無征及獷ce。銅梁分漢土，玉壘駕鸞軒。",
      "瘴嶺蠶叢盛，巴江越巂垠。萬方同感化，豈獨自南蕃。"
    ]
  },
  {
    "volume": 600,
    "sequence": 9,
    "title": "中秋夜思鄭延美有作",
    "author": "孫緯",
    "content": [
      "中秋中夜月，世說懾妖精。顧兔雲初蔽，長蛇誰與勍。",
      "未追良友玩，安用玉輪盈。此意人誰喻，裁詩穿禁城。"
    ]
  },
  {
    "volume": 600,
    "sequence": 10,
    "title": "清曉捲簾",
    "author": "歐陽玭",
    "content": [
      "清曉意未愜，捲簾時一吟。檻虛花氣密，地暖竹聲深。",
      "秀色還朝暮，浮雲自古今。石泉驚已躍，會可洗幽心。"
    ]
  },
  {
    "volume": 600,
    "sequence": 11,
    "title": "巴陵",
    "author": "歐陽玭",
    "content": [
      "孤城向夕原，春入景初暄。綠樹低官舍，青山在縣門。",
      "樓臺疑結蜃，枕席更聞猿。客路何曾定，棲遲欲斷魂。"
    ]
  },
  {
    "volume": 600,
    "sequence": 12,
    "title": "榆溪道上",
    "author": "歐陽玭",
    "content": [
      "初日在斜溪，山雲片片低。鄉愁夢裏失，馬色望中迷。",
      "澗底淒泉氣，岩前遍綠荑。非關秦塞去，無事候晨雞。"
    ]
  },
  {
    "volume": 600,
    "sequence": 13,
    "title": "新嶺臨眺寄連總進士",
    "author": "歐陽玭",
    "content": [
      "關勢遙臨海，峰巒半入雲。煙中獨鳥下，潭上雜花熏。",
      "寄遠悲春草，登臨憶使君。此時還極目，離思更紛紛。"
    ]
  },
  {
    "volume": 600,
    "sequence": 14,
    "title": "幽軒",
    "author": "歐陽玭",
    "content": [
      "幽軒斜映山，空澗複潺潺。重疊岩巒趣，遙來窗戶間。",
      "桃花飄岫幌，燕子語松關。衣桁侵池翠，階痕露蘚斑。",
      "臨風清瑟奏，對客白雲閑。眷戀青春色，含毫俯碧灣。"
    ]
  },
  {
    "volume": 600,
    "sequence": 15,
    "title": "社日村居",
    "author": "張演",
    "content": [
      "鵝湖山下稻粱肥，豚阱雞棲對掩扉。",
      "桑柘影斜春社散，家家扶得醉人歸。"
    ]
  },
  {
    "volume": 600,
    "sequence": 16,
    "title": "吊孟昌圖",
    "author": "裴澈",
    "content": [
      "一章何罪死何名，投水惟君與屈平。",
      "從此蜀江煙月夜，杜鵑應作兩般聲。"
    ]
  },
  {
    "volume": 600,
    "sequence": 17,
    "title": "婕妤怨",
    "author": "翁綬",
    "content": [
      "讒謗潛來起百憂，朝承恩寵暮仇讎。火燒白玉非因玷，霜翦紅蘭不待秋。花落昭陽誰共輦，月明長信獨登樓。",
      "繁華事逐東流水，團扇悲歌萬古愁。"
    ]
  },
  {
    "volume": 600,
    "sequence": 18,
    "title": "隴頭吟",
    "author": "翁綬",
    "content": [
      "隴水潺湲隴樹黃，征人隴上盡思鄉。馬嘶斜日朔風急，雁過寒雲邊思長。殘月出林明劍戟，平沙隔水見牛羊。",
      "橫行俱是封侯者，誰斬樓蘭獻未央。"
    ]
  },
  {
    "volume": 600,
    "sequence": 19,
    "title": "關山月",
    "author": "翁綬",
    "content": [
      "裴回漢月滿邊州，照盡天涯到隴頭。影轉銀河寰海靜，光分玉塞古今愁。笳吹遠戍孤烽滅，雁下平沙萬里秋。",
      "況是故園搖落夜，那堪少婦獨登樓。"
    ]
  },
  {
    "volume": 600,
    "sequence": 20,
    "title": "雨雪曲",
    "author": "翁綬",
    "content": [
      "邊聲四合殷河流，雨雪飛來遍隴頭。鐵嶺探人迷鳥道，陰山飛將濕貂裘。斜飄旌旆過戎帳，半雜風沙入戍樓。",
      "一自塞垣無李蔡，何人為解北門憂。"
    ]
  },
  {
    "volume": 600,
    "sequence": 21,
    "title": "行路難",
    "author": "翁綬",
    "content": [
      "行路艱難不復歌，故人榮達我蹉跎。雙輪晚上銅台雪，一葉春浮瘴海波。自古要津皆若此，方今失路欲如何。",
      "君看西漢翟丞相，鳳沼朝辭暮雀羅。"
    ]
  },
  {
    "volume": 600,
    "sequence": 22,
    "title": "折楊柳",
    "author": "翁綬",
    "content": [
      "紫陌金堤映綺羅，遊人處處動離歌。陰移古戍迷芳草，花帶殘陽落遠波。臺上少年吹白雪，樓中思婦斂青蛾。",
      "殷勤攀折贈行客，此去關山雨雪多。"
    ]
  },
  {
    "volume": 600,
    "sequence": 23,
    "title": "詠酒",
    "author": "翁綬",
    "content": [
      "逃暑迎春複送秋，無非綠蟻滿杯浮。百年莫惜千回醉，一盞能消萬古愁。幾為芳菲眠細草，曾因雨雪上高樓。",
      "平生名利關身者，不識狂歌到白頭。"
    ]
  },
  {
    "volume": 600,
    "sequence": 24,
    "title": "白馬",
    "author": "翁綬",
    "content": [
      "渥窪龍種雪霜同，毛骨天生膽氣雄。金埒乍調光照地，玉關初別遠嘶風。花明錦襜垂楊下，露濕朱纓細草中。",
      "一夜羽書催轉戰，紫髯騎出佩騂弓。"
    ]
  },
  {
    "volume": 600,
    "sequence": 25,
    "title": "句",
    "author": "翁綬",
    "content": [
      "海國歐鄉浙水東，暫煩良守此憑熊。"
    ]
  },
  {
    "volume": 600,
    "sequence": 26,
    "title": "中秋月",
    "author": "潘緯",
    "content": [
      "古今逢此夜，共冀泬明。豈是月華別，只應秋氣清。",
      "影當中土正，輪對八荒平。尋客徒留望，璿璣自有程。"
    ]
  },
  {
    "volume": 600,
    "sequence": 27,
    "title": "琴",
    "author": "潘緯",
    "content": [
      "客來鳴素琴，惆悵對遺音。一曲起于古，幾人聽到今。",
      "盡含風靄遠，自泛月煙深。風續水山操，坐生方外心。"
    ]
  },
  {
    "volume": 600,
    "sequence": 28,
    "title": "句",
    "author": "潘緯",
    "content": [
      "篆經千古澀，影瀉一堂寒。"
    ]
  },
  {
    "volume": 600,
    "sequence": 29,
    "title": "九日衛使君筵上作",
    "author": "武瓘",
    "content": [
      "佳晨登賞喜還鄉，謝宇開筵晚興長。滿眼黃花初泛酒，隔煙紅樹欲迎霜。千家門戶笙歌發，十裏江山白鳥翔。",
      "共賀安人豐樂歲，幸陪珠履侍銀章。"
    ]
  },
  {
    "volume": 600,
    "sequence": 30,
    "title": "勸酒",
    "author": "武瓘",
    "content": [
      "勸君金屈卮，滿酌不須辭。花發多風雨，人生足別離。"
    ]
  },
  {
    "volume": 600,
    "sequence": 31,
    "title": "感事",
    "author": "武瓘",
    "content": [
      "花開蝶滿枝，花謝蝶還稀。惟有舊巢燕，主人貧亦歸。"
    ]
  },
  {
    "volume": 600,
    "sequence": 32,
    "title": "重歸宜春偶成十六韻寄朝中知己",
    "author": "袁皓",
    "content": [
      "水香甘似醴，知是入袁溪。黃竹成叢密，青蘿夾岸低。",
      "暖流鸂鶒戲，深樹鷓鴣啼。黃犬驚迎客，青牛困臥泥。",
      "有村皆績紡，無地不耕犁。鄉曲多耆舊，逢迎盡杖藜。",
      "殷勤傾白酒，相勸有黃雞。歸老官知忝，還鄉路不迷。",
      "直言幹忌諱，權路恥依棲。拙學趨時態，閑思與牧齊。",
      "稻糧饒燕雀，江海溢鳧鷖。昔共逢離亂，今來息鼓鼙。",
      "恩仁沾品物，教化及雕題。上貢貞元祿，曾叨寵記批。",
      "何須歸紫禁，便是到丹梯。珍重長安道，從今息馬嘶。"
    ]
  },
  {
    "volume": 600,
    "sequence": 33,
    "title": "及第後作",
    "author": "袁皓",
    "content": [
      "金榜高懸姓字真，分明折得一枝春。蓬瀛乍接神仙侶，江海回思耕釣人。九萬摶扶排羽翼，十年辛苦涉風塵。",
      "升平時節逢公道，不覺龍門是嶮津。"
    ]
  },
  {
    "volume": 600,
    "sequence": 34,
    "title": "重歸宜春經過萍川題梵林寺",
    "author": "袁皓",
    "content": [
      "梵林遺址在松蘿，四十年來兩度過。瀘水東奔彭蠡浪，萍川西注洞庭波。村煙不改居人換，官路無窮行客多。",
      "拖紫腰金成底事，憑闌惆悵欲如何。"
    ]
  },
  {
    "volume": 600,
    "sequence": 35,
    "title": "寄岳陽嚴使君",
    "author": "袁皓",
    "content": [
      "得意東歸過岳陽，桂枝香惹蕊珠香。也知暮雨生巫峽，爭奈朝雲屬楚王。萬恨只憑期克手，寸心唯系別離腸。",
      "南亭宴罷笙歌散，回首煙波路渺茫。"
    ]
  },
  {
    "volume": 600,
    "sequence": 36,
    "title": "賦得郎官上應列宿",
    "author": "公乘億",
    "content": [
      "北極佇文昌，南宮曉拜郎。紫泥乘帝澤，銀印佩天光。",
      "緯結三台側，鉤連四輔旁。佐商依傅說，仕漢笑馮唐。",
      "委佩搖秋色，峨冠帶晚霜。自然符列象，千古耀岩廊。"
    ]
  },
  {
    "volume": 600,
    "sequence": 37,
    "title": "春風扇微和",
    "author": "公乘億",
    "content": [
      "麗日催遲景，和風扇早春。暖浮丹鳳闕，韶媚黑龍津。",
      "澹蕩迎仙杖，霏微送畫輪。綠搖宮柳散，紅待禁花新。",
      "舞席潛回雪，歌筵暗起塵。幸當陽候律，一顧及佳晨。"
    ]
  },
  {
    "volume": 600,
    "sequence": 38,
    "title": "賦得秋菊有佳色",
    "author": "公乘億",
    "content": [
      "陶令籬邊菊，秋來色轉佳。翠攢千片葉，金剪一枝花。",
      "蕊逐蜂須亂，英隨蝶翅斜。帶香飄綠綺，和酒上烏紗。",
      "散漫搖霜彩，嬌妍漏日華。芳菲彭澤見，更稱在誰家。"
    ]
  },
  {
    "volume": 600,
    "sequence": 39,
    "title": "賦得臨江遲來客",
    "author": "公乘億",
    "content": [
      "江上晚沉沉，煙波一望深。向來殊未至，何處擬相尋。",
      "柳結重重眼，萍翻寸寸心。暮山期共眺，寒渚待同臨。",
      "北去魚無信，南飛雁絕音。思君不可見，使我獨愁吟。"
    ]
  },
  {
    "volume": 600,
    "sequence": 40,
    "title": "句",
    "author": "公乘億",
    "content": [
      "十上十年皆落第，一家一半已成塵。"
    ]
  },
  {
    "volume": 600,
    "sequence": 41,
    "title": "九華山謠",
    "author": "王季文",
    "content": [
      "九華崢嶸占南陸，蓮花擢本山半腹。翠屏橫截萬里天，瀑水落深千丈玉。雲梯石磴入杳冥，俯看四極如中庭。",
      "丹崖壓下廬霍勢，白日隱出牛鬥星。杉松一歲抽數尺，瓊草夤緣秀層壁。南風拂曉煙霧開，滿山蔥蒨鋪鮮碧。",
      "雷霆往往從地發，龍臥豹藏安可別。峻極遙看戛昊蒼，挺生豈得無才傑。神仙憚險莫敢登，馭風駕鶴循丘陵。",
      "陽烏不見峰頂樹，大火尚結岩中冰。靈光爽氣曛複旭，晴天倒影西江淥。具區彭蠡夾兩旁，正可別作一岳當少陽。"
    ]
  },
  {
    "volume": 600,
    "sequence": 42,
    "title": "青出藍",
    "author": "王季文",
    "content": [
      "芳藍滋匹帛，人力半天經。浸潤加新氣，光輝勝本青。",
      "還同冰出水，不共草為螢。翻覆依襟上，偏知造化靈。"
    ]
  },
  {
    "volume": 600,
    "sequence": 43,
    "title": "題青龍精舍",
    "author": "盧駢",
    "content": [
      "壽夭雖雲命，榮枯亦大偏。不知雷氏劍，何處更沖天。"
    ]
  },
  {
    "volume": 600,
    "sequence": 44,
    "title": "感事",
    "author": "王鐐",
    "content": [
      "擊石易得火，扣人難動心。今日朱門者，曾恨朱門深。"
    ]
  },
  {
    "volume": 600,
    "sequence": 45,
    "title": "退朝望終南山",
    "author": "李拯",
    "content": [
      "紫宸朝罷綴鴛鸞，丹鳳樓前駐馬看。",
      "惟有終南山色在，晴明依舊滿長安。"
    ]
  },
  {
    "volume": 600,
    "sequence": 46,
    "title": "月中桂樹",
    "author": "顧封人",
    "content": [
      "芬馥天邊桂，扶疏在月中。能齊大椿長，不與小山同。",
      "皎皎舒華色，亭亭麗碧空。虧盈寧委露，搖落不關風。",
      "歲晚花應發，春餘質詎豐。無因遂攀賞，徒欲望青蔥。"
    ]
  },
  {
    "volume": 600,
    "sequence": 47,
    "title": "和陸魯望白菊",
    "author": "司馬都",
    "content": [
      "恥共金英一例開，素芳須待早霜催。繞籬看見成瑤圃，泛酒須迷傍玉杯。映水好將蘋作伴，犯寒疑與雪為媒。",
      "夫君每尚風流事，應為徐妃致此栽。"
    ]
  },
  {
    "volume": 600,
    "sequence": 48,
    "title": "送羊振文先輩往桂陽歸覲",
    "author": "司馬都",
    "content": [
      "此去歡榮冠士林，離筵休恨酒杯深。雲梯萬仞初高步，月桂餘香尚滿襟。鳴棹曉沖蒼靄發，落帆寒動白華吟。",
      "君家祖德惟清苦，卻笑當時問絹心。"
    ]
  }
]