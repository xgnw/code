[
  {
    "volume": 71,
    "sequence": 1,
    "title": "奉和聖制立春日侍宴內殿出剪綵花應制",
    "author": "劉憲",
    "content": [
      "上林宮館好，春光獨早知。剪花疑始發，刻燕似新窺。",
      "色濃輕雪點，香淺嫩風吹。此日叨陪侍，恩榮得數枝。"
    ]
  },
  {
    "volume": 71,
    "sequence": 2,
    "title": "奉和人日清暉閣宴群臣遇雪應制",
    "author": "劉憲",
    "content": [
      "輿輦乘人日，登臨上鳳京。風尋歌曲颺，雪向舞行縈。",
      "千官隨興合，萬福與時並。承恩長若此，微賤幸升平。"
    ]
  },
  {
    "volume": 71,
    "sequence": 3,
    "title": "奉和七夕宴兩儀殿應制",
    "author": "劉憲",
    "content": [
      "秋吹過雙闕，星仙動二靈。更深移月鏡，河淺度雲輧。",
      "殿上呼方朔，人間失武丁。天文茲夜裏，光映紫微庭。"
    ]
  },
  {
    "volume": 71,
    "sequence": 4,
    "title": "奉和九月九日聖制登慈恩寺浮圖應制",
    "author": "劉憲",
    "content": [
      "飛塔雲霄半，清晨羽旆遊。登臨憑季月，寥廓見中州。",
      "禦酒新寒退，天文瑞景留。辟邪將獻壽，茲日奉千秋。"
    ]
  },
  {
    "volume": 71,
    "sequence": 5,
    "title": "閏九月九日幸總持寺登浮圖應制",
    "author": "劉憲",
    "content": [
      "重陽登閏序，上界葉時巡。駐輦天花落，開筵妓樂陳。",
      "城端刹柱見，雲表露盤新。臨睨光輝滿，飛文動睿神。"
    ]
  },
  {
    "volume": 71,
    "sequence": 6,
    "title": "侍宴長寧公主東莊",
    "author": "劉憲",
    "content": [
      "公主林亭地，清晨降玉輿。畫橋飛渡水，仙閣湧臨虛。",
      "晴新看蛺蝶，夏早摘芙蕖。文酒娛游盛，忻叨侍從餘。"
    ]
  },
  {
    "volume": 71,
    "sequence": 7,
    "title": "奉和送金城公主入西蕃應制",
    "author": "劉憲",
    "content": [
      "外館逾河右，行營指路岐。和親悲遠嫁，忍愛泣將離。",
      "旌旆羌風引，軒車漢月隨。那堪馬上曲，時向管中吹。"
    ]
  },
  {
    "volume": 71,
    "sequence": 8,
    "title": "奉和聖制登驪山高頂寓目應制",
    "author": "劉憲",
    "content": [
      "驪阜鎮皇都，鑾游眺八區。原隰旌門裏，風雲扆座隅。",
      "直城如斗柄，官樹似星榆。從臣詞賦末，濫得上天衢。"
    ]
  },
  {
    "volume": 71,
    "sequence": 9,
    "title": "奉和幸白鹿觀應制",
    "author": "劉憲",
    "content": [
      "玄遊乘落暉，仙宇藹霏微。石樑縈澗轉，珠旆掃壇飛。",
      "芝童薦膏液，松鶴舞驂騑。還似瑤池上，歌成周馭歸。"
    ]
  },
  {
    "volume": 71,
    "sequence": 10,
    "title": "折楊柳",
    "author": "劉憲",
    "content": [
      "沙塞三河道，金閨二月春。碧煙楊柳色，紅粉綺羅人。",
      "露葉憐啼臉，風花思舞巾。攀持君不見，為聽曲中新。"
    ]
  },
  {
    "volume": 71,
    "sequence": 11,
    "title": "奉和立春日內出彩花樹應制",
    "author": "劉憲",
    "content": [
      "禁苑韶年此日歸，東郊道上轉青旗。柳色梅芳何處所，風前雪裏覓芳菲。開冰池內魚新躍，剪綵花間燕始飛。",
      "欲識王游布陽氣，為觀天藻競春暉。"
    ]
  },
  {
    "volume": 71,
    "sequence": 12,
    "title": "奉和春日幸望春宮應制",
    "author": "劉憲",
    "content": [
      "暮春春色最便妍，苑裏花開列禦筵。商山積翠臨城起，滻水浮光共幕連。鶯藏嫩葉歌相喚，蝶礙芳叢舞不前。",
      "歡娛節物今如此，願奉宸遊億萬年。"
    ]
  },
  {
    "volume": 71,
    "sequence": 13,
    "title": "奉和幸安樂公主山莊應制",
    "author": "劉憲",
    "content": [
      "主家別墅帝城隈，無勞海上覓蓬萊。遝石懸流平地起，危樓曲閣半天開。庭莎作薦舞行出，浦樹相將歌棹回。",
      "此日風光與形勝，只言作伴聖詞來。"
    ]
  },
  {
    "volume": 71,
    "sequence": 14,
    "title": "興慶池侍宴應制",
    "author": "劉憲",
    "content": [
      "蒼龍闕下天泉池，軒駕來游簫管吹。緣堤夏筱縈不散，冒水新荷卷複披。帳殿疑從畫裏出，樓船直在鏡中移。",
      "自然東海神仙處，何用西昆轍跡疲。"
    ]
  },
  {
    "volume": 71,
    "sequence": 15,
    "title": "奉和幸大薦福寺應制",
    "author": "劉憲",
    "content": [
      "地靈傳景福，天駕儼鉤陳。佳哉藩邸舊，赫矣梵宮新。",
      "香塔魚山下，禪堂雁水濱。珠幡映白日，鏡殿寫青春。",
      "甚歡延故吏，大覺拯生人。幸承歌頌末，長奉屬車塵。"
    ]
  },
  {
    "volume": 71,
    "sequence": 16,
    "title": "奉和幸三會寺應制",
    "author": "劉憲",
    "content": [
      "岧嶢倉史台，敞朗紺園開。戒旦壺人集，翻霜羽騎來。",
      "下輦登三襲，褰旒望九垓。林披館陶榜，水浸昆明灰。",
      "網戶飛花綴，幡竿度鳥回。豫遊仙唱動，瀟灑出塵埃。"
    ]
  },
  {
    "volume": 71,
    "sequence": 17,
    "title": "奉和幸長安故城未央宮應制",
    "author": "劉憲",
    "content": [
      "漢宮千祀外，軒駕一來遊。夷蕩長如此，威靈不復留。",
      "憑高睿賞發，懷古聖情周。寒向南山斂，春過北渭浮。",
      "土功昔雲盛，人英今所求。幸聽熏風曲，方知霸道羞。"
    ]
  },
  {
    "volume": 71,
    "sequence": 18,
    "title": "奉和幸禮部尚書竇希玠宅應制",
    "author": "劉憲",
    "content": [
      "北斗樞機任，西京肺腑親。疇昔王門下，今茲禦幸辰。",
      "恩光山水被，聖作管弦新。繞坐熏紅藥，當軒暗綠筠。",
      "摘荷才早夏，聽鳥尚餘春。行漏今徒晚，風煙起觀津。"
    ]
  },
  {
    "volume": 71,
    "sequence": 19,
    "title": "奉和聖制幸望春宮送朔方大總管張仁亶",
    "author": "劉憲",
    "content": [
      "命將擇耆年，圖功勝必全。光輝萬乘餞，威武二庭宣。",
      "中衢橫鼓角，曠野蔽旌旃。推食天廚至，投醪禦酒傳。",
      "涼風過雁苑，殺氣下雞田。分閫恩何極，臨岐動睿篇。"
    ]
  },
  {
    "volume": 71,
    "sequence": 20,
    "title": "奉和幸韋嗣立山莊侍宴應制",
    "author": "劉憲",
    "content": [
      "東山有謝安，枉道降鳴鑾。緹騎分初日，霓旌度曉寒。",
      "雲蹕岩間下，虹橋澗底盤。幽棲俄以屆，聖矚宛餘歡。",
      "崖懸飛溜直，岸轉綠潭寬。桂華堯酒泛，松響舜琴彈。",
      "明主恩斯極，賢臣節更殫。不才叨侍從，詠德以濡翰。"
    ]
  },
  {
    "volume": 71,
    "sequence": 21,
    "title": "人日玩雪應制",
    "author": "劉憲",
    "content": [
      "勝日登臨雲葉起，芳風搖盪雪花飛。",
      "呈暉幸得承金鏡，颺彩還將奉玉衣。"
    ]
  },
  {
    "volume": 71,
    "sequence": 22,
    "title": "上巳日祓禊渭濱應制",
    "author": "劉憲",
    "content": [
      "桃花欲落柳條長，沙頭水上足風光。",
      "此時禦蹕來遊處，願奉年年祓禊觴。"
    ]
  },
  {
    "volume": 71,
    "sequence": 23,
    "title": "苑中遇雪應制",
    "author": "劉憲",
    "content": [
      "龍驂曉入望春宮，正逢春雪舞東風。",
      "花光並灑天文上，寒氣行消禦酒中。"
    ]
  },
  {
    "volume": 71,
    "sequence": 24,
    "title": "夜宴安樂公主新宅",
    "author": "劉憲",
    "content": [
      "層軒洞戶旦新披，度曲飛觴夜不疲。",
      "綺綴玲瓏河色曉，珠簾隱映月華窺。"
    ]
  },
  {
    "volume": 71,
    "sequence": 25,
    "title": "奉和聖制幸韋嗣立山莊",
    "author": "劉憲",
    "content": [
      "非吏非隱晉尚書，一丘一壑降乘輿。",
      "天藻緣情兩曜合，山卮獻壽萬年餘。"
    ]
  },
  {
    "volume": 71,
    "sequence": 26,
    "title": "餞唐永昌",
    "author": "劉憲",
    "content": [
      "始見郎官拜洛陽，旋聞近侍發雕章。",
      "緒言已勖期年政，綺字當生滿路光。"
    ]
  }
]