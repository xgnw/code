[
  {
    "volume": 787,
    "sequence": 1,
    "title": "日暮山河清",
    "author": "無名氏",
    "content": [
      "天高爽氣晶，馳景忽西傾。山列千重靜，河流一帶明。",
      "想同金鏡澈，寧讓玉壺清。纖翳無由出，浮埃不復生。",
      "榮紆分漢苑，表裏見秦城。逸興終難系，抽毫仰此情。"
    ]
  },
  {
    "volume": 787,
    "sequence": 2,
    "title": "秋日懸清光",
    "author": "無名氏",
    "content": [
      "寥廓涼天靜，晶明白日秋。圓光含萬象，碎影入閑流。",
      "迥與青冥合，遙同江甸浮。晝陰殊眾木，斜影下危樓。",
      "宋玉登高怨，張衡望遠愁。餘輝如可托，雲路豈悠悠。"
    ]
  },
  {
    "volume": 787,
    "sequence": 3,
    "title": "落日山照曜",
    "author": "無名氏",
    "content": [
      "裴回空山下，晼晚殘陽落。圓影過峰巒，半規入林薄。",
      "餘光澈群岫，亂彩分重壑。石鏡共澄明，岩光同照灼。",
      "棲禽去杳杳，夕煙生漠漠。此境誰複知，獨懷謝康樂。"
    ]
  },
  {
    "volume": 787,
    "sequence": 4,
    "title": "月映清淮流",
    "author": "無名氏",
    "content": [
      "淮月秋偏靜，含虛夜轉明。桂花窺鏡發，蟾影映波生。",
      "澹灩輪初上，裴回魄正盈。遙塘分草樹，近浦寫山城。",
      "桐柏流光逐，蠙珠濯景清。孤舟方利涉，更喜照前程。"
    ]
  },
  {
    "volume": 787,
    "sequence": 5,
    "title": "壽星見",
    "author": "無名氏",
    "content": [
      "玄象今何應，時和政亦平。祥為一人壽，色映九霄明。",
      "皎潔垂銀漢，光芒近鬥城。合規同月滿，表瑞得天清。",
      "甘露盈條降，祥煙向日生。無如此嘉祉，率土荷秋成。"
    ]
  },
  {
    "volume": 787,
    "sequence": 6,
    "title": "華山慶雲見",
    "author": "無名氏",
    "content": [
      "聖主祠名岳，高風發慶雲。金柯初繚繞，玉葉漸氛氳。",
      "氣色含珠日，光明吐翠雰。依稀來鶴態，仿佛列仙群。",
      "萬樹流光影，千潭寫錦文。蒼生忻有望，祥瑞在吾君。"
    ]
  },
  {
    "volume": 787,
    "sequence": 7,
    "title": "清風戒寒",
    "author": "無名氏",
    "content": [
      "蕭颯清風至，悠然發思端。入林翻別葉，繞樹敗紅蘭。",
      "曉拂輕霜度，宵分遠籟攢。稍依簾隙靜，遍覺座隅寒。",
      "乍逐驚蓬振，偏催急漏殘。遙知洞庭水，此夕起波瀾。"
    ]
  },
  {
    "volume": 787,
    "sequence": 8,
    "title": "空水共澄鮮",
    "author": "無名氏",
    "content": [
      "悠然四望通，渺渺水無窮。海鶴飛天際，煙林出鏡中。",
      "雲消澄遍碧，霞起澹微紅。落日浮光滿，遙山翠色同。",
      "樵聲喧竹嶼，棹唱入蓮叢。遠客舟中興，煩襟暫一空。"
    ]
  },
  {
    "volume": 787,
    "sequence": 9,
    "title": "寒流聚細文",
    "author": "無名氏",
    "content": [
      "曉野方閑眺，橫溪賞亂流。寒文趨浦急，圓折逐煙浮。",
      "不謂飄疏雨，非關浴遠鷗。觀魚鱗共細，間石影疑稠。",
      "獵獵風泠夕，潺潺瀨響秋。仙槎如共泛，天漢適淹留。"
    ]
  },
  {
    "volume": 787,
    "sequence": 10,
    "title": "長安早春",
    "author": "無名氏",
    "content": [
      "杳靄三春色，先從帝裏芳。折楊猶恨短，測景已忻長。",
      "鶯和紅樓樂，花連紫禁香。躍魚驚太液，佳氣接溫湯。",
      "風送飛珂響，塵蒙翠輦光。熙熙晴煦遠，徒欲奉堯觴。"
    ]
  },
  {
    "volume": 787,
    "sequence": 11,
    "title": "嘉禾合穎",
    "author": "無名氏",
    "content": [
      "天祚皇王德，神呈瑞穀嘉。感時苗特秀，證道葉方華。",
      "氣轉騰佳色，雲披映早霞。熏風浮合穎，湛露淨祥花。",
      "六穗垂兼倒，孤莖嫋複斜。影同唐叔獻，稱慶比周家。"
    ]
  },
  {
    "volume": 787,
    "sequence": 12,
    "title": "膏澤多豐年",
    "author": "無名氏",
    "content": [
      "帝德方多澤，莓莓井徑同。八方甘雨布，四遠報年豐。",
      "廒慶千廂在，山流萬壑通。候時勤稼穡，擊壤樂農功。",
      "畎畝人無惰，田廬歲不空。何須憂伏臘，千載賀堯風。"
    ]
  },
  {
    "volume": 787,
    "sequence": 13,
    "title": "玉壺冰",
    "author": "無名氏",
    "content": [
      "玄律陰風勁，堅冰在玉壺。暗中花更出，曉後色全無。",
      "涸冱誰能伴，淒清詎可渝。任圓空似璧，照物不成珠。",
      "素質情方契，孤明道豈殊。幽人若相比，還得詠生芻。"
    ]
  },
  {
    "volume": 787,
    "sequence": 14,
    "title": "望禁苑祥光",
    "author": "無名氏",
    "content": [
      "佳氣生天苑，蔥蘢幾效祥。樹遙三殿際，日映九城傍。",
      "山霧寧同色，卿雲未可彰。眺汾疑鼎氣，臨渭想榮光。",
      "當並舂陵發，應開聖曆長。微臣時一望，短羽欲飛翔。"
    ]
  },
  {
    "volume": 787,
    "sequence": 15,
    "title": "晨光動翠華",
    "author": "無名氏",
    "content": [
      "早朝開紫殿，佳氣逐清晨。北闕華旌在，東方曙景新。",
      "影連香霧合，光媚慶雲頻。鳥羽飄初定，龍文照轉真。",
      "直疑冠佩入，長愛冕旒親。搖動祥雲裏，朝朝映侍臣。"
    ]
  },
  {
    "volume": 787,
    "sequence": 16,
    "title": "觀南郊回仗",
    "author": "無名氏",
    "content": [
      "傳警千門寂，南效彩仗回。但驚龍再見，誰識日雙開。",
      "德澤施雲雨，恩光變燼灰。閱兵貔武振，聽樂鳳凰來。",
      "候刻移宸輦，尊時集觀台。多慚遠臣賤，不得禮容陪。"
    ]
  },
  {
    "volume": 787,
    "sequence": 17,
    "title": "謁見日將至雙闕",
    "author": "無名氏",
    "content": [
      "曉色臨雙闕，微臣禮位陪。遠驚龍鳳睹，誰識冕旒開。",
      "藹藹千年盛，顒顒萬國來。天文標日月，時令布雲雷。",
      "迥出黃金殿，全分白玉台。雕蟲意何取，瞻戀不知回。"
    ]
  },
  {
    "volume": 787,
    "sequence": 18,
    "title": "尚書郎上直聞春漏",
    "author": "無名氏",
    "content": [
      "地即尚書省，人惟鴛鷺行。審時傳玉漏，直夜遞星郎。",
      "歷歷聞仙署，泠泠出建章。自空來斷續，隨月散淒鏘。",
      "物靜知聲遠，寒輕覺夜長。聽餘殘月落，曙色滿東方。"
    ]
  },
  {
    "volume": 787,
    "sequence": 19,
    "title": "華清宮望幸",
    "author": "無名氏",
    "content": [
      "驪岫接新豐，岧嶢駕碧空。鑿山開秘殿，隱霧蔽仙宮。",
      "絳闕猶棲鳳，雕梁尚帶虹。溫泉曾浴日，華館舊迎風。",
      "肅穆瞻雲輦，深沈閉綺櫳。東郊望幸處，瑞氣靄濛濛。"
    ]
  },
  {
    "volume": 787,
    "sequence": 20,
    "title": "禦題國子監",
    "author": "無名氏",
    "content": [
      "宸翰符玄造，榮題國子門。筆鋒回日月，字勢動乾坤。",
      "簷下雲光繞，梁間鵲影翻。張英聖莫擬，索靖妙難言。",
      "為著盤龍跡，能彰舞鳳蹲。更隨垂露像，常以沐皇恩。"
    ]
  },
  {
    "volume": 787,
    "sequence": 21,
    "title": "郊壇聽雅樂",
    "author": "無名氏",
    "content": [
      "泰壇恭祀事，彩仗下寒坰。展禮陳嘉樂，齋心動眾靈。",
      "韻長飄更遠，曲度靜宜聽。泛響何清越，隨風散杳冥。",
      "徹懸和氣聚，旋退曉山青。本自鈞天降，還疑列洞庭。"
    ]
  },
  {
    "volume": 787,
    "sequence": 22,
    "title": "冊上公太常奏雅樂",
    "author": "無名氏",
    "content": [
      "司樂陳金石，逶迤引上公。奏音人語絕，清韻佩聲通。",
      "應律煙雲改，來儀鳥獸同。得賢因舉頌，修禮便觀風。",
      "聖壽三稱內，天歡九奏中。寂寥高曲盡，猶自滿宸聰。"
    ]
  },
  {
    "volume": 787,
    "sequence": 23,
    "title": "聽霜鐘",
    "author": "無名氏",
    "content": [
      "渺渺飛霜夜，寥寥遠岫鐘。出雲疑斷續，入戶乍舂容。",
      "度枕頻驚夢，隨風幾韻松。悠揚來不已，杳靄去何從。",
      "仿佛煙嵐隔，依俙岩嶠重。此時聊一聽，餘響繞千峰。"
    ]
  },
  {
    "volume": 787,
    "sequence": 24,
    "title": "聽霜鐘",
    "author": "無名氏",
    "content": [
      "寥亮來豐嶺，分明辨古鐘。應霜如自擊，中節每相從。",
      "靜聽非閑扣，潛應蘊聖蹤。風間時斷續，雲外更舂容。",
      "虛警和清籟，雄鳴隔亂峰。因之論知己，感激更難逢。"
    ]
  },
  {
    "volume": 787,
    "sequence": 25,
    "title": "笙磬同音",
    "author": "無名氏",
    "content": [
      "笙磬聞何處，淒鏘宛在東。激揚音自徹，高下曲宜同。",
      "歷歷俱盈耳，泠泠遞散空。獸因繁奏舞，人感至和通。",
      "詎間洪纖韻，能齊搏拊功。四懸今盡美，一聽辨移風。"
    ]
  },
  {
    "volume": 787,
    "sequence": 26,
    "title": "玉卮無當",
    "author": "無名氏",
    "content": [
      "共惜連城寶，翻為無當卮。詎慚君子貴，深訝拙工隳。",
      "泛蟻功全少，如虹色不移。可憐珍礫石，何計辨糟醨。",
      "江海誠難滿，盤筵莫妄施。縱乖斟酌意，猶得奉光儀。"
    ]
  },
  {
    "volume": 787,
    "sequence": 27,
    "title": "府試古鏡",
    "author": "無名氏",
    "content": [
      "舊是秦時鏡，今來古匣中。龍盤初掛月，鳳舞欲生風。",
      "石黛曾留殿，朱光適在宮。應祥知道泰，監物覺神通。",
      "肝膽誠難隱，妍媸信易窮。幸居君子室，長願免塵蒙。"
    ]
  },
  {
    "volume": 787,
    "sequence": 28,
    "title": "焚裘",
    "author": "無名氏",
    "content": [
      "今主臨前殿，懲奢爇異裘。忽看陽焰發，如睹吉光流。",
      "麗彩辭宸扆，餘香在禦樓。火隨餘燼滅，氣逐遠煙浮。",
      "素樸回風變，雕華逐志休。永垂恭儉德，千古揖皇猷。"
    ]
  },
  {
    "volume": 787,
    "sequence": 29,
    "title": "送薛大夫和蕃",
    "author": "無名氏",
    "content": [
      "戎王歸漢命，魏絳諭皇恩。旌旆辭雙闕，風沙上五原。",
      "往途遵塞道，出祖耀都門。策令天文盛，宣威使者尊。",
      "澄波看四海，入貢佇諸蕃。秋杪迎回騎，無勞枉夢魂。"
    ]
  },
  {
    "volume": 787,
    "sequence": 30,
    "title": "觀劍南獻捷",
    "author": "無名氏",
    "content": [
      "遐圻新破虜，名將舊登壇。戎馘西南至，氈裘長幼觀。",
      "邊疆氛已息，矛戟血猶殘。紫陌歡聲動，丹墀喜氣盤。",
      "唐虞方德易，衛霍比功難。共睹俘囚入，賡歌萬國安。"
    ]
  },
  {
    "volume": 787,
    "sequence": 31,
    "title": "雲母屏風隔坐",
    "author": "無名氏",
    "content": [
      "彩障成雲母，丹墀隔上公。才彰二紀盛，榮播一朝同。",
      "近玉初齊白，臨花乍散紅。凝姿分縹緲，轉佩辨玲瓏。",
      "意愜恩偏厚，名新寵更崇。誰知曆千古，猶自仰清風。"
    ]
  },
  {
    "volume": 787,
    "sequence": 32,
    "title": "白受采",
    "author": "無名氏",
    "content": [
      "皛皛金方色，遷移妙不窮。輕衣塵跡化，淨壁繢文通。",
      "沙變藍溪漬，冰渝墨沼空。似甘言受和，由禮學資忠。",
      "皎潔形無定，玄黃用莫同。素心如可教，願染古人風。"
    ]
  },
  {
    "volume": 787,
    "sequence": 33,
    "title": "人不易知",
    "author": "無名氏",
    "content": [
      "權衡諒匪易，愚智信難移。九德皆殊進，三端豈易施。",
      "同稱昆岫寶，共握桂林枝。鄭鼠今奚別，齊竽或濫吹。",
      "瑤台有光鑒，屢照不應疲。片善當無掩，先鳴貴在斯。",
      "龍門峻且極，驥足庶來馳。太息李元禮，期君幸一知。"
    ]
  },
  {
    "volume": 787,
    "sequence": 34,
    "title": "晦日同志昆明池泛舟",
    "author": "無名氏",
    "content": [
      "靈沼疑河漢，蕭條見鬥牛。煙生知岸近，水淨覺天秋。",
      "落月低前樹，清輝滿去舟。興因孤嶼起，心為白蘋留。",
      "曉吹兼漁笛，閑雲伴客愁。龍津如可上，長嘯且乘流。"
    ]
  },
  {
    "volume": 787,
    "sequence": 35,
    "title": "禮闈階前春草生",
    "author": "無名氏",
    "content": [
      "河畔雖同色，南宮淑景先。微開曳履處，常對講經前。",
      "得地風塵隔，依林雨露偏。已逢霜候改，初寄日華妍。",
      "影與叢蘭雜，榮將眾卉連。哲人如不薙，生意在芳年。"
    ]
  },
  {
    "volume": 787,
    "sequence": 36,
    "title": "秋風生桂枝",
    "author": "無名氏",
    "content": [
      "寒桂秋風動，蕭蕭自一枝。方將擊林變，不假舞松移。",
      "散翠幽花落，搖青密葉離。哀猿驚助褭，花露滴爭垂。",
      "遺韻連波聚，流音萬木隨。常聞小山裏，逋客最先知。"
    ]
  },
  {
    "volume": 787,
    "sequence": 37,
    "title": "幽人折芳桂",
    "author": "無名氏",
    "content": [
      "厚地生芳桂，遙林聳幹長。葉開風裏色，花吐月中光。",
      "曙鳥啼餘翠，幽人愛早芳。動時垂露滴，攀處拂衣香。",
      "古調聲猶苦，孤高力自強。一枝終是折，榮耀在東堂。"
    ]
  },
  {
    "volume": 787,
    "sequence": 38,
    "title": "霜菊",
    "author": "無名氏",
    "content": [
      "秋盡北風去，律移寒氣肅。淅瀝降繁霜，離披委殘菊。",
      "華滋尚照灼，幽氣含紛鬱。的的冒空園，萋萋被幽谷。",
      "騷人有遺詠，陶令曾盈掬。儻使懷袖中，猶堪襲餘馥。"
    ]
  },
  {
    "volume": 787,
    "sequence": 39,
    "title": "金穀園花發懷古",
    "author": "無名氏",
    "content": [
      "春風生梓澤，遲景映花林。欲問當時事，因傷此日心。",
      "繁華人已歿，桃李意何深。澗咽歌聲在，雲歸蓋影沈。",
      "地形同萬古，笑價失千金。遺跡應無限，芳菲不可尋。"
    ]
  },
  {
    "volume": 787,
    "sequence": 40,
    "title": "驪龍",
    "author": "無名氏",
    "content": [
      "有美為鱗族，潛蟠得所從。標奇初韞寶，表智即稱龍。",
      "大壑長千里，深泉固九重。奮髯雲乍起，矯首浪還沖。",
      "荀氏傳高譽，莊生冀絕蹤。仍知流淚在，何幸此相逢。"
    ]
  },
  {
    "volume": 787,
    "sequence": 41,
    "title": "鶴鳴九皋",
    "author": "無名氏",
    "content": [
      "胎化呈仙質，長鳴在九皋。排空散清唳，映日委霜毛。",
      "萬里思寥廓，千山望郁陶。香凝光不見，風積韻彌高。",
      "鳳侶攀何及，雞群思忽勞。升天如有應，飛舞出蓬蒿。"
    ]
  },
  {
    "volume": 787,
    "sequence": 42,
    "title": "霜隼下晴皋",
    "author": "無名氏",
    "content": [
      "九皋霜氣勁，翔隼下初晴。風動閑雲卷，星馳白草平。",
      "棱棱方厲疾，肅肅自縱橫。掠地秋毫迥，投身逸翮輕。",
      "高墉全失影，逐雀作飛聲。薄暮寒郊外，悠悠萬里情。"
    ]
  },
  {
    "volume": 787,
    "sequence": 43,
    "title": "河鯉登龍門",
    "author": "無名氏",
    "content": [
      "年久還求變，今來有所從。得名當是鯉，無點可成龍。",
      "備曆艱難遍，因期造化容。泥沙甯不阻，釣餌莫相逢。",
      "擊浪因成勢，纖鱗莫繼蹤。若令搖尾去，雨露此時濃。"
    ]
  }
]