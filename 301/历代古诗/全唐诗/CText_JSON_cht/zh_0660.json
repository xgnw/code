[
  {
    "volume": 660,
    "sequence": 1,
    "title": "送支使蕭中丞赴闕",
    "author": "羅隱",
    "content": [
      "八年刀筆到京華，歸去青冥路未賒。今日風流卿相客，舊時基業帝王家。彤庭彩鳳雖添瑞，望府紅蓮已減花。",
      "從此常僚如有問，海邊麋鹿鬥邊槎。"
    ]
  },
  {
    "volume": 660,
    "sequence": 2,
    "title": "送人歸湘中兼寄舊知",
    "author": "羅隱",
    "content": [
      "青溪煙雨九華山，亂後應同夢寐間。萬里分飛休掩袂，兩旬相見且開顏。君依宰相貂蟬貴，我戀王門鬢髮斑。",
      "為謝伏波筵上客，幾時金印擬西還。"
    ]
  },
  {
    "volume": 660,
    "sequence": 3,
    "title": "自貽",
    "author": "羅隱",
    "content": [
      "衰老應難更進趨，藥畦經卷自朝晡。縱無顯效亦藏拙，若有所成甘守株。漢武巡遊虛軋軋，秦皇吞併謾驅驅。",
      "如何只見丁家鶴，依舊遼東歎綠蕪。"
    ]
  },
  {
    "volume": 660,
    "sequence": 4,
    "title": "暇日感懷因寄同院吳蛻拾遺",
    "author": "羅隱",
    "content": [
      "璧池清秩訪燕台，曾捧瀛洲劄翰來。今日二難俱大夜，當時三幅謾高才。戲悲槐市便便笥，狂憶樟亭滿滿杯。",
      "猶幸小蘭同舍在，每因相見即銜哀。"
    ]
  },
  {
    "volume": 660,
    "sequence": 5,
    "title": "偶興",
    "author": "羅隱",
    "content": [
      "逐隊隨行二十春，曲江池畔避車塵。",
      "如今贏得將衰老，閑看人間得意人。"
    ]
  },
  {
    "volume": 660,
    "sequence": 6,
    "title": "題鑿石山僧院",
    "author": "羅隱",
    "content": [
      "日夜潮聲送是非，一回登眺一忘機。",
      "憐師好事無人見，不把蘭芽染褐衣。"
    ]
  },
  {
    "volume": 660,
    "sequence": 7,
    "title": "圉城偶作",
    "author": "羅隱",
    "content": [
      "東望陳留日欲曛，每因刀筆想夫君。",
      "自從郭泰碑銘後，只見黃金不見文。"
    ]
  },
  {
    "volume": 660,
    "sequence": 8,
    "title": "烏程",
    "author": "羅隱",
    "content": [
      "兩府攀陪十五年，郡中甘雨幕中蓮。",
      "一瓶猶是烏程酒，須對霜風度泫然。"
    ]
  },
  {
    "volume": 660,
    "sequence": 9,
    "title": "送楊煉師卻歸貞浩岩",
    "author": "羅隱",
    "content": [
      "宦途不復更經營，歸去東南任意行。別後幾回思會面，到來相見似前生。久居竹蓋知勤苦，舊業蓮峰想變更。",
      "為謝佯狂吳道士，耳中時有鐵船聲。"
    ]
  },
  {
    "volume": 660,
    "sequence": 10,
    "title": "暇日投錢尚父",
    "author": "羅隱",
    "content": [
      "牛鬥星邊女宿間，棟樑虛敞麗江關。望高漢相東西閣，名重淮王大小山。醴設鬥傾金鑿落，馬歸爭撼玉連環。",
      "自慚麋鹿無能事，未報深恩鬢已斑。"
    ]
  },
  {
    "volume": 660,
    "sequence": 11,
    "title": "覽晉史",
    "author": "羅隱",
    "content": [
      "齊王僚屬好男兒，偶覓東歸便得歸。滿目路岐拋似夢，一船風雨去如飛。盤擎紫線蓴初熟，箸撥紅絲鱠正肥。",
      "惆悵途中無限事，與君千載兩忘機。"
    ]
  },
  {
    "volume": 660,
    "sequence": 12,
    "title": "感別元帥尚父",
    "author": "羅隱",
    "content": [
      "玉函瑤檢下臺司，記得當時捧領時。半壁龍蛇蟠造化，滿筐山嶽動神祇。疲牛舐犢心猶切，陰鶴鳴雛力已衰。",
      "稚子不才身抱疾，日窺貞跡淚雙垂。"
    ]
  },
  {
    "volume": 660,
    "sequence": 13,
    "title": "尚父偶建小樓，特摛麗藻絕句不敢稱揚三首",
    "author": "羅隱",
    "content": [
      "結構叨馮柱石才，敢期幢蓋此裴回。",
      "陽春曲調高誰和，盡日焚香倚隗台。",
      "玳簪珠履愧非才，時憑闌幹首重回。",
      "只待淮妖剪除後，別傾卮酒賀行台。",
      "闌檻初成愧楚才，不知星彩尚迂回。",
      "風流孔令陶鈞外，猶記山妖逼小台。"
    ]
  },
  {
    "volume": 660,
    "sequence": 14,
    "title": "題玄同先生草堂三首",
    "author": "羅隱",
    "content": [
      "杳杳諸天路，蒼蒼大滌山。景輿留不得，毛節去應閑。",
      "相府舊知己，教門新啟關。太平匡濟術，流落在人間。",
      "先生訣行日，曾奉數行書。意密尋難會，情深恨有餘。",
      "石橋春暖後，句漏藥成初。珍重雲兼鶴，從來不定居。",
      "常時憶討論，歷歷事猶存。酒向餘杭盡，雲從大滌昏。",
      "往來無道侶，歸去有台恩。自此玄言絕，長應閉洞門。"
    ]
  },
  {
    "volume": 660,
    "sequence": 15,
    "title": "城西作",
    "author": "羅隱",
    "content": [
      "從軍無一事，終日掩空齋。道薄交遊少，才疏進取乖。",
      "野禽鳴聒耳，庭草綠侵階。幸自同樗櫟，何妨愜所懷。"
    ]
  },
  {
    "volume": 660,
    "sequence": 16,
    "title": "冬暮城西晚眺",
    "author": "羅隱",
    "content": [
      "謬忝蓮華幕，虛沾柏署官。欹危長抱疾，衰老不禁寒。",
      "時事已日過，世途行轉難。千崖兼萬壑，只向望中看。"
    ]
  },
  {
    "volume": 660,
    "sequence": 17,
    "title": "秋霽後",
    "author": "羅隱",
    "content": [
      "淨碧山光冷，圓明露點勻。渚蓮丹臉恨，堤柳翠眉顰。",
      "蟬已送行客，雁應辭主人。蠅蚊漸無況，日晚自相親。"
    ]
  },
  {
    "volume": 660,
    "sequence": 18,
    "title": "茅齋",
    "author": "羅隱",
    "content": [
      "從事不從事，養生非養生。職為屍祿本，官是受恩名。",
      "時態已相失，歲華徒自驚。西齋一卮酒，衰老與誰傾。"
    ]
  },
  {
    "volume": 660,
    "sequence": 19,
    "title": "使者",
    "author": "羅隱",
    "content": [
      "使者銜中旨，崎嶇萬里行。人心猶未革，天意似難明。",
      "四海霍光第，六宮張奉營。陪臣無以報，西望不勝情。"
    ]
  },
  {
    "volume": 660,
    "sequence": 20,
    "title": "途中逢劉知遠",
    "author": "羅隱",
    "content": [
      "吳楚煙波裏，巢由季孟間。只言無事貴，不道致身閑。",
      "別渚蓮根斷，歸心桂樹頑。空勞鐘璞意，塵世隔函關。"
    ]
  },
  {
    "volume": 660,
    "sequence": 21,
    "title": "遁跡",
    "author": "羅隱",
    "content": [
      "遁跡知安住，沾襟欲奈何。朝廷猶禮樂，郡邑忍干戈。",
      "華馬憑誰問，胡塵自此多。因思漢明帝，中夜憶廉頗。"
    ]
  },
  {
    "volume": 660,
    "sequence": 22,
    "title": "隴頭水",
    "author": "羅隱",
    "content": [
      "借問隴頭水，年年恨何事。全疑嗚咽聲，中有征人淚。",
      "自古無長策，況我非深智。何計謝潺湲，一宵空不寐。"
    ]
  },
  {
    "volume": 660,
    "sequence": 23,
    "title": "秦中富人",
    "author": "羅隱",
    "content": [
      "高高起華堂，區區引流水。糞土金玉珍，猶嫌未奢侈。",
      "陋巷滿蓬蒿，誰知有顏子。"
    ]
  },
  {
    "volume": 660,
    "sequence": 24,
    "title": "思歸行",
    "author": "羅隱",
    "content": [
      "不耕南畝田，為愛東堂桂。身同樹上花，一落又經歲。",
      "交親亦相薄，知己恩潛替。日開十二門，自是無歸計。"
    ]
  },
  {
    "volume": 660,
    "sequence": 25,
    "title": "即事中元甲子",
    "author": "羅隱",
    "content": [
      "三秦流血已成川，塞上黃雲戰馬閑。只有羸兵填渭水，終無奇事出商山。田園已沒紅塵內，弟侄相逢白刃間。",
      "惆悵翠華猶未返，淚痕空滴劍文斑。"
    ]
  },
  {
    "volume": 660,
    "sequence": 26,
    "title": "魏城逢故人",
    "author": "羅隱",
    "content": [
      "一年兩度錦江遊，前值東風後值秋。芳草有情皆礙馬，好雲無處不遮樓。山將別恨和心斷，水帶離聲入夢流。",
      "今日因君試回首，淡煙喬木隔綿州。"
    ]
  },
  {
    "volume": 660,
    "sequence": 27,
    "title": "游江夏口",
    "author": "羅隱",
    "content": [
      "醉別江東酒一杯，往年曾此駐塵埃。魚聽建業歌聲過，水看瞿塘雪影來。黃祖不能容賤客，費禕終是負仙才。",
      "平生膽氣平生恨，今日江邊首懶回。"
    ]
  },
  {
    "volume": 660,
    "sequence": 28,
    "title": "春思",
    "author": "羅隱",
    "content": [
      "蕩漾春風淥似波，惹情搖恨去傞傞。燕翻永日音聲好，柳舞空城意緒多。蜀國暖回溪峽浪，衛娘清轉遏雲歌。",
      "可憐戶外桃兼李，仲蔚蓬蒿奈爾何。"
    ]
  },
  {
    "volume": 660,
    "sequence": 29,
    "title": "黃鶴驛寓題",
    "author": "羅隱",
    "content": [
      "野雲芳草繞離鞭，敢對青樓倚少年。秋色未催榆塞雁，人心先下洞庭船。高歌酒市非狂者，大嚼屠門亦偶然。",
      "車馬同歸莫同恨，古人頭白盡林泉。"
    ]
  },
  {
    "volume": 660,
    "sequence": 30,
    "title": "安陸贈徐礪",
    "author": "羅隱",
    "content": [
      "靈蛇橋下水聲聲，曾向橋邊話別情。一榻偶依陳太守，三年深憶禰先生。塵欺鬢色非前事，火爇蓬根有去程。",
      "還把餘杯重相勸，不堪秋色背鄖城。"
    ]
  },
  {
    "volume": 660,
    "sequence": 31,
    "title": "寄鐘常侍",
    "author": "羅隱",
    "content": [
      "一從朱履步金台，蘖苦冰寒奉上臺。峻節不由人學得，遠途終是自將來。風高漸展摩天翼，幹聳方呈構廈材。",
      "應笑樟亭舊同舍，九州無驗滿爐灰。"
    ]
  },
  {
    "volume": 660,
    "sequence": 32,
    "title": "中秋夜不見月",
    "author": "羅隱",
    "content": [
      "陰雲薄暮上空虛，此夕清光已破除。",
      "只恐異時開霽後，玉輪依舊養蟾蜍。"
    ]
  },
  {
    "volume": 660,
    "sequence": 33,
    "title": "魏博羅令公附卷有回",
    "author": "羅隱",
    "content": [
      "寒門雖得在諸宗，棲北巢南恨不同。馬上固慚消髀肉，幄中由羨愈頭風。蹉跎歲月心仍切，迢遞江山夢未通。",
      "深荷吾宗有知己，好將刀筆為英雄。"
    ]
  },
  {
    "volume": 660,
    "sequence": 34,
    "title": "寄處默師",
    "author": "羅隱",
    "content": [
      "甘露捲簾看雨腳，樟亭倚柱望潮頭。十年顧我醉中過，兩地與師方外遊。久隔兵戈常寄夢，近無書信更堪憂。",
      "香爐煙靄虎溪月，終棹鐵船尋惠休。"
    ]
  },
  {
    "volume": 660,
    "sequence": 35,
    "title": "病中上錢尚父",
    "author": "羅隱",
    "content": [
      "左腳方行右臂攣，每慚名跡汙賓筵。縱饒吳土容衰病，爭奈燕台費料錢。藜杖已幹難更把，竹輿雖在不堪懸。",
      "深恩重德無言處，回首浮生淚泫然。"
    ]
  }
]