[
  {
    "volume": 613,
    "sequence": 1,
    "title": "過雲居院玄福上人舊居",
    "author": "皮日休",
    "content": [
      "重到雲居獨悄然，隔窗窺影尚疑禪。不逢野老來聽法，猶見鄰僧為引泉。龕上已生新石耳，壁間空帶舊茶煙。",
      "南宗弟子時時到，泣把山花奠幾筵。"
    ]
  },
  {
    "volume": 613,
    "sequence": 2,
    "title": "陪江西裴公遊襄州延慶寺",
    "author": "皮日休",
    "content": [
      "丹霄路上歇征輪，勝地偷閒一日身。不署前驅驚野鳥，唯將後乘載詩人。岩邊候吏雲遮卻，竹下朝衣露滴新。",
      "更向碧山深處問，不妨猶有草茅臣。"
    ]
  },
  {
    "volume": 613,
    "sequence": 3,
    "title": "西塞山泊漁家",
    "author": "皮日休",
    "content": [
      "白綸巾下發如絲，靜倚楓根坐釣磯。中婦桑村挑葉去，小兒沙市買蓑歸。雨來蓴菜流船滑，春後鱸魚墜釣肥。",
      "西塞山前終日客，隔波相羨盡依依。"
    ]
  },
  {
    "volume": 613,
    "sequence": 4,
    "title": "襄州春遊",
    "author": "皮日休",
    "content": [
      "信馬騰騰觸處行，春風相引與詩情。等閒遇事成歌詠，取次沖筵隱姓名。映柳認人多錯誤，透花窺鳥最分明。",
      "岑牟單絞何曾著，莫道倡狂似禰衡。"
    ]
  },
  {
    "volume": 613,
    "sequence": 5,
    "title": "送從弟皮崇歸複州",
    "author": "皮日休",
    "content": [
      "羨爾優遊正少年，竟陵煙月似吳天。車螯近岸無妨取，舴艋隨風不費牽。處處路傍千頃稻，家家門外一渠蓮。",
      "殷勤莫笑襄陽住，為愛南溪縮項鯿。"
    ]
  },
  {
    "volume": 613,
    "sequence": 6,
    "title": "題潼關蘭若",
    "author": "皮日休",
    "content": [
      "潼津罷警有招提，近百年無戰馬嘶。壯士不言三尺劍，謀臣休道一丸泥。昔時馳道洪波上，今日宸居紫氣西。",
      "關吏不勞重借問，棄繻生擬入耶溪。"
    ]
  },
  {
    "volume": 613,
    "sequence": 7,
    "title": "襄陽閒居與友生夜會",
    "author": "皮日休",
    "content": [
      "習隱悠悠世不知，林園幽事遞相期。舊絲再上琴調晚，壞葉重燒酒暖遲。三徑引時寒步月，四鄰偷得夜吟詩。",
      "草玄寂淡無人愛，不遇劉歆更語誰。"
    ]
  },
  {
    "volume": 613,
    "sequence": 8,
    "title": "習池晨起",
    "author": "皮日休",
    "content": [
      "清曙蕭森載酒來，涼風相引繞亭台。數聲翡翠背人去，一番芙蓉含日開。茭葉深深埋釣艇，魚兒漾漾逐流杯。",
      "竹屏風下登山屐，十宿高陽忘卻回。"
    ]
  },
  {
    "volume": 613,
    "sequence": 9,
    "title": "秋晚自洞庭湖別業寄穆秀才",
    "author": "皮日休",
    "content": [
      "破村寥落過重陽，獨自攖寧葺草房。風撦紅蕉仍換葉，雨淋黃菊不成香。野猿偷栗重窺戶，落雁疑人更繞塘。",
      "他日若修耆舊傳，為予添取此書堂。"
    ]
  },
  {
    "volume": 613,
    "sequence": 10,
    "title": "華山李煉師所居",
    "author": "皮日休",
    "content": [
      "麻姑古貌上仙才，謫向蓮峰管玉台。瑞氣染衣金液啟，香煙映面紫文開。孤雲盡日方離洞，雙鶴移時只有苔。",
      "深夜寂寥存想歇，月天時下草堂來。"
    ]
  },
  {
    "volume": 613,
    "sequence": 11,
    "title": "宏詞下第感恩獻兵部侍郎",
    "author": "皮日休",
    "content": [
      "分明仙籍列清虛，自是還丹九轉疏。畫虎已成翻類狗，登龍才變即為魚。空慚季布千金諾，但負劉弘一紙書。",
      "猶有報恩方寸在，不知通塞竟何如。"
    ]
  },
  {
    "volume": 613,
    "sequence": 12,
    "title": "襄州漢陽王故宅",
    "author": "皮日休",
    "content": [
      "碑字依稀廟已荒，猶聞耆舊憶賢王。園林一半為他主，山水虛言是故鄉。戟戶野蒿生翠瓦，舞樓棲鴿汙雕梁。",
      "柱天功業緣何事，不得終身似霍光。"
    ]
  },
  {
    "volume": 613,
    "sequence": 13,
    "title": "傷盧獻秀才",
    "author": "皮日休",
    "content": [
      "湣征新價欲淩空，一首堪欺左太沖。只為白衣聲過重，且非青漢路難通。貴侯待寫過門下，詞客偷名入卷中。",
      "手弄桂枝嫌不折，直教身歿負春風。"
    ]
  },
  {
    "volume": 613,
    "sequence": 14,
    "title": "南陽",
    "author": "皮日休",
    "content": [
      "昆陽王氣已蕭疏，依舊山河捧帝居。廢路塌平殘瓦礫，破墳耕出爛圖書。綠莎滿縣年荒後，白鳥盈溪雨霽初。",
      "二百年來霸王業，可知今日是丘墟。"
    ]
  },
  {
    "volume": 613,
    "sequence": 15,
    "title": "秋晚訪李處士所居",
    "author": "皮日休",
    "content": [
      "門前襄水碧潺潺，靜釣歸來不掩關。書閣鼠穿廚簏破，竹園霜後桔槔閑。兒童不許驚幽鳥，藥草須教上假山。",
      "莫為愛詩偏念我，訪君多得醉中還。"
    ]
  },
  {
    "volume": 613,
    "sequence": 16,
    "title": "李處士郊居",
    "author": "皮日休",
    "content": [
      "石衣如發小溪清，溪上柴門架樹成。園裏水流澆竹響，窗中人靜下棋聲。幾多狎鳥皆諳性，無限幽花未得名。",
      "滿引紅螺詩一首，劉楨失卻病心情。"
    ]
  },
  {
    "volume": 613,
    "sequence": 17,
    "title": "送令狐補闕歸朝",
    "author": "皮日休",
    "content": [
      "文如日月氣如虹，舉國重生正始風。且願仲山居左掖，只憂徐邈入南宮。朝衣正在天香裏，諫草應焚禁漏中。",
      "為說明年今日事，晉廷新拜黑頭公。"
    ]
  },
  {
    "volume": 613,
    "sequence": 18,
    "title": "洛中寒食二首",
    "author": "皮日休",
    "content": [
      "千門萬戶掩斜暉，繡幰金銜晚未歸。擊鞠王孫如錦地，鬥雞公子似花衣。嵩雲靜對行台起，洛鳥閑穿上苑飛。",
      "唯有路傍無意者，獻書未納問淮肥。",
      "遠近垂楊映鈿車，天津橋影壓神霞。弄春公子正回首，趁節行人不到家。洛水萬年雲母竹，漢陵千載野棠花。",
      "欲知豪貴堪愁處，請看邙山晚照斜。"
    ]
  },
  {
    "volume": 613,
    "sequence": 19,
    "title": "登第後寒食杏園有宴，因寄錄事宋垂文同年",
    "author": "皮日休",
    "content": [
      "雨洗清明萬象鮮，滿城車馬簇紅筵。恩榮雖得陪高會，科禁惟憂犯列仙。當醉不知開火日，正貧那似看花年。",
      "縱來恐被青娥笑，未納春風一宴錢。"
    ]
  },
  {
    "volume": 613,
    "sequence": 20,
    "title": "陳先輩故居",
    "author": "皮日休",
    "content": [
      "杉桂交陰一裏餘，逢人渾似洞天居。千株橘樹唯沽酒，十頃蓮塘不買魚。藜杖閑來侵徑竹，角巾端坐滿樓書。",
      "襄陽無限煙霞地，難覓幽奇似此殊。"
    ]
  },
  {
    "volume": 613,
    "sequence": 21,
    "title": "奉和魯望寒夜訪寂上人次韻",
    "author": "皮日休",
    "content": [
      "院寒青靄正沉沉，霜棧幹鳴入古林。數葉貝書松火暗，一聲金磬檜煙深。陶潛見社無妨醉，殷浩譚經不廢吟。",
      "何事欲攀塵外契，除君皆有利名心。"
    ]
  },
  {
    "volume": 613,
    "sequence": 22,
    "title": "江南道中懷茅山廣文南陽博士三首",
    "author": "皮日休",
    "content": [
      "寒嵐依約認華陽，遙想高人臥草堂。半日始齋青z3飯，移時空印白檀香。鶴雛入夜歸雲屋，乳管逢春落石床。",
      "誰道夫君無伴侶，不離窗下見羲皇。",
      "住在華陽第八天，望君唯欲結良緣。堂扃洞裏千秋燕，廚蓋岩根數鬥泉。壇上古松疑度世，觀中幽鳥恐成仙。",
      "不知何事迎新歲，烏納裘中一覺眠。",
      "五色香煙惹內文，石飴初熟酒初醺。將開丹灶那防鶴，欲算棋圖卻望雲。海氣平生當洞見，瀑冰初坼隔山聞。",
      "如何世外無交者，一臥金壇只有君。"
    ]
  },
  {
    "volume": 613,
    "sequence": 23,
    "title": "奉和魯望早春雪中作吳體見寄",
    "author": "皮日休",
    "content": [
      "威仰噤死不敢語，瓊花雲魄清珊珊。溪光冷射觸鸀鳿，柳帶凍脆攢欄杆。竹根乍燒玉節快，酒面新潑金膏寒。",
      "全吳縹瓦十萬戶，惟君與我如袁安。"
    ]
  },
  {
    "volume": 613,
    "sequence": 24,
    "title": "吳中言情寄魯望",
    "author": "皮日休",
    "content": [
      "古來傖父愛吳鄉，一上胥台不可忘。愛酒有情如手足，除詩無計似膏肓。宴時不輟琅書味，齋日難判玉鱠香。",
      "為說松江堪老處，滿船煙月濕莎裳。"
    ]
  },
  {
    "volume": 613,
    "sequence": 25,
    "title": "行次野梅",
    "author": "皮日休",
    "content": [
      "蔦拂蘿捎一樹梅，玉妃無侶獨裴回。好臨王母瑤池發，合傍蕭家粉水開。共月已為迷眼伴，與春先作斷腸媒。",
      "不堪便向多情道，萬片霜華雨損來。"
    ]
  },
  {
    "volume": 613,
    "sequence": 26,
    "title": "揚州看辛夷花",
    "author": "皮日休",
    "content": [
      "臘前千朵亞芳叢，細膩偏勝素柰功。螓首不言披曉雪，麝臍無主任春風。一枝拂地成瑤圃，數樹參庭是蕊宮。",
      "應為當時天女服，至今猶未放全紅。"
    ]
  },
  {
    "volume": 613,
    "sequence": 27,
    "title": "暇日獨處寄魯望",
    "author": "皮日休",
    "content": [
      "幽慵不覺耗年光，犀柄金徽亂一床。野客共為賒酒計，家人同作借書忙。園蔬預遣分僧料，廩粟先教算鶴糧。",
      "無限高情好風月，不妨猶得事吾王。"
    ]
  },
  {
    "volume": 613,
    "sequence": 28,
    "title": "屣步訪魯望不遇",
    "author": "皮日休",
    "content": [
      "雪晴墟裏竹欹斜，蠟屐徐吟到陸家。荒徑掃稀堆柏子，破扉開澀染苔花。壁閑定欲圖雙檜，廚靜空如飯一麻。",
      "擬受太玄今不遇，可憐遺恨似侯芭。"
    ]
  },
  {
    "volume": 613,
    "sequence": 29,
    "title": "開元寺客省早景即事",
    "author": "皮日休",
    "content": [
      "客省蕭條柿葉紅，樓臺如畫倚霜空。銅池數滴桂上雨，金鐸一聲松杪風。鶴靜時來珠像側，鴿馴多在寶幡中。",
      "如何塵外虛為契，不得支公此會同。"
    ]
  },
  {
    "volume": 613,
    "sequence": 30,
    "title": "奉和魯望獨夜有懷吳體見寄",
    "author": "皮日休",
    "content": [
      "病鶴帶霧傍獨屋，破巢含雪傾孤梧。濯足將加漢光腹，抵掌欲捋梁武須。隱幾清吟誰敢敵，枕琴高臥真堪圖。",
      "此時枉欠高散物，楠瘤作樽石作壚。"
    ]
  },
  {
    "volume": 613,
    "sequence": 31,
    "title": "病中有人惠海蟹轉寄魯望",
    "author": "皮日休",
    "content": [
      "紺甲青筐染菭衣，島夷初寄北人時。離居定有石帆覺，失伴唯應海月知。族類分明連瑣gD，形容好個似蟛蜞。",
      "病中無用霜螯處，寄與夫君左手持。"
    ]
  },
  {
    "volume": 613,
    "sequence": 32,
    "title": "病中美景頗阻追游因寄魯望",
    "author": "皮日休",
    "content": [
      "癭床閑臥晝迢迢，唯把真如慰寂寥。南國不須收薏苡，百年終竟是芭蕉。藥前美祿應難斷，枕上芳辰豈易銷。",
      "看取病來多少日，早梅零落玉華焦。"
    ]
  },
  {
    "volume": 613,
    "sequence": 33,
    "title": "魯望以花翁之什見招因次韻酬之",
    "author": "皮日休",
    "content": [
      "九十攜鋤傴僂翁，小園幽事盡能通。劚煙栽藥為身計，負水澆花是世功。婚嫁定期杉葉紫，蓋藏應待桂枝紅。",
      "不知家道能多少，只在句芒一夜風。"
    ]
  },
  {
    "volume": 613,
    "sequence": 34,
    "title": "病中庭際海石榴花盛發，感而有寄",
    "author": "皮日休",
    "content": [
      "一夜春光綻絳囊，碧油枝上晝煌煌。風勻只似調紅露，日暖唯憂化赤霜。火齊滿枝燒夜月，金津含蕊滴朝陽。",
      "不知桂樹知情否，無限同游阻陸郎。"
    ]
  },
  {
    "volume": 613,
    "sequence": 35,
    "title": "早春以橘子寄魯望",
    "author": "皮日休",
    "content": [
      "個個和枝葉捧鮮，彩凝猶帶洞庭煙。不為韓嫣金丸重，直是周王玉果圓。剖似日魂初破後，弄如星髓未銷前。",
      "知君多病仍中聖，盡送寒苞向枕邊。"
    ]
  },
  {
    "volume": 613,
    "sequence": 36,
    "title": "病中書情寄上崔諫議",
    "author": "皮日休",
    "content": [
      "十日來來曠奉公，閉門無事忌春風。蟲絲度日縈琴薦，蛀粉經時落酒筒。馬足歇從殘漏外，魚須拋在亂書中。",
      "殷勤莫怪求醫切，只為山櫻欲放紅。"
    ]
  },
  {
    "volume": 613,
    "sequence": 37,
    "title": "病孔雀",
    "author": "皮日休",
    "content": [
      "煙花雖媚思沈冥，猶自抬頭護翠翎。強聽紫簫如欲舞，困眠紅樹似依屏。因思桂蠹傷肌骨，為憶松鵝損性靈。",
      "盡日春風吹不起，鈿毫金縷一星星。"
    ]
  },
  {
    "volume": 613,
    "sequence": 38,
    "title": "奉和魯望上元日道室焚修",
    "author": "皮日休",
    "content": [
      "明真臺上下仙官，玄藻初吟萬籟寒。飆禦有聲時杳杳，寶衣無影自珊珊。蕊書乞見齋心易，玉籍求添拜首難。",
      "端簡不知清景暮，靈蕪香燼落金壇。"
    ]
  },
  {
    "volume": 613,
    "sequence": 39,
    "title": "奉酬魯望惜春見寄",
    "author": "皮日休",
    "content": [
      "十五日中春日好，可憐沉痼冷如灰。以前雖被愁將去，向後須教醉領來。梅片盡飄輕粉靨，柳芽初吐爛金醅。",
      "病中無限花番次，為約東風且住開。"
    ]
  },
  {
    "volume": 613,
    "sequence": 40,
    "title": "聞魯望游顏家林園病中有寄",
    "author": "皮日休",
    "content": [
      "一夜韶姿著水光，謝家春草滿池塘。細挑泉眼尋新脈，輕把花枝嗅宿香。蝶欲試飛猶護粉，鶯初學囀尚羞簧。",
      "分明不得同君賞，盡日傾心羨索郎。"
    ]
  },
  {
    "volume": 613,
    "sequence": 41,
    "title": "奉和魯望春雨即事次韻",
    "author": "皮日休",
    "content": [
      "織恨凝愁映鳥飛，半旬飄灑掩韶暉。山容洗得如煙瘦，地脈流來似乳肥。野客正閑移竹遠，幽人多病探花稀。",
      "何年細濕華陽道，兩乘巾車相並歸。"
    ]
  },
  {
    "volume": 613,
    "sequence": 42,
    "title": "魯望春日多尋野景日休抱疾杜門因有是寄",
    "author": "皮日休",
    "content": [
      "野侶相逢不待期，半緣幽事半緣詩。烏紗任岸穿筋竹，白袷從披趁肉芝。數卷蠹書棋處展，幾升菰米釣前炊。",
      "病中不用君相憶，折取山櫻寄一枝。"
    ]
  },
  {
    "volume": 613,
    "sequence": 43,
    "title": "魯望以躬掇野蔬兼示雅什，用以酬謝",
    "author": "皮日休",
    "content": [
      "杖擿春煙暖向陽，煩君為我致盈筐。深挑乍見牛唇液，細掐徐聞鼠耳香。紫甲采從泉脈畔，翠牙搜自石根傍。",
      "雕胡飯熟bu餬軟，不是高人不合嘗。"
    ]
  },
  {
    "volume": 613,
    "sequence": 44,
    "title": "臥病感春寄魯望",
    "author": "皮日休",
    "content": [
      "烏皮幾上困騰騰，玉柄清羸愧不能。昨夜眠時稀似鶴，今朝餐數減於僧。藥銷美祿應夭折，醫過芳辰定鬼憎。",
      "任是雨多遊未得，也須收在探花朋。"
    ]
  },
  {
    "volume": 613,
    "sequence": 45,
    "title": "奉和魯望徐方平後聞赦次韻",
    "author": "皮日休",
    "content": [
      "金雞煙外上臨軒，紫誥新垂作解恩。涿鹿未銷初敗血，新安頓雪已坑魂。空林葉盡蝗來郡，腐骨花生戰後村。",
      "未遣蒲車問幽隱，共君應老抱桐孫。"
    ]
  },
  {
    "volume": 613,
    "sequence": 46,
    "title": "奉酬魯望見答魚箋之什",
    "author": "皮日休",
    "content": [
      "輕如隱起膩如飴，除卻鮫工解制稀。欲寫恐成河伯詔，試裁疑是水仙衣。毫端白獺脂猶濕，指下冰蠶子欲飛。",
      "若用莫將閑處去，好題春思贈江妃。"
    ]
  },
  {
    "volume": 613,
    "sequence": 47,
    "title": "病後春思",
    "author": "皮日休",
    "content": [
      "連錢錦暗麝氛氳，荊思多才詠鄂君。孔雀鈿寒窺沼見，石榴紅重墮階聞。牢愁有度應如月，春夢無心只似雲。",
      "應笑病來慚滿願，花箋好作斷腸文。"
    ]
  },
  {
    "volume": 613,
    "sequence": 48,
    "title": "偶成小酌招魯望不至，以詩為解，因次韻酬之",
    "author": "皮日休",
    "content": [
      "醉侶相邀愛早陽，小筵催辦不勝忙。沖深柳駐吳娃幰，倚短花排羯鼓床。金鳳欲為鶯引去，鈿蟬疑被蝶勾將。",
      "如何共是忘形者，不見漁陽摻一場。"
    ]
  },
  {
    "volume": 613,
    "sequence": 49,
    "title": "以紗巾寄魯望因而有作",
    "author": "皮日休",
    "content": [
      "周家新樣替三梁。裹發偏宜白麵郎。掩斂乍疑裁黑霧，輕明渾似戴玄霜。今朝定見看花昃，明日應聞漉酒香。",
      "更有一般君未識，虎文巾在絳霄房。"
    ]
  },
  {
    "volume": 613,
    "sequence": 50,
    "title": "臨頓宅將有歸於之日魯望以詩見貺，因抒懷酬之",
    "author": "皮日休",
    "content": [
      "共老林泉忍暫分，此生應不識回文。幾枚竹笥送德曜，一乘柴車迎少君。舉案品多緣澗藥，承家事少為溪雲。",
      "居然自是幽人事，輒莫教他孫壽聞。"
    ]
  },
  {
    "volume": 613,
    "sequence": 51,
    "title": "奉和魯望謝惠巨魚之半",
    "author": "皮日休",
    "content": [
      "釣公來信自松江，三尺春魚撥剌霜。腹內舊鉤苔染澀，腮中新餌藻和香。冷鱗中斷榆錢破，寒骨平分玉箸光。",
      "何事貺君偏得所，只緣同是越航郎。"
    ]
  },
  {
    "volume": 613,
    "sequence": 52,
    "title": "館娃宮懷古",
    "author": "皮日休",
    "content": [
      "豔骨已成蘭麝土，宮牆依舊壓層崖。弩台雨壞逢金鏃，香徑泥銷露玉釵。硯沼只留溪鳥浴，屟廊空信野花埋。",
      "姑蘇麋鹿真閒事，須為當時一愴懷。"
    ]
  },
  {
    "volume": 613,
    "sequence": 53,
    "title": "以紫石硯寄魯望兼酬見贈",
    "author": "皮日休",
    "content": [
      "樣如金蹙小能輕，微潤將融紫玉英。石墨一研為鳳尾，寒泉半勺是龍睛。騷人白芷傷心暗，狎客紅筵奪眼明。",
      "兩地有期皆好用，不須空把洗溪聲。"
    ]
  },
  {
    "volume": 613,
    "sequence": 54,
    "title": "奉和魯望同遊北禪院",
    "author": "皮日休",
    "content": [
      "戚曆杉陰入草堂，老僧相見似相忘。吟多幾轉蓮花漏，坐久重焚柏子香。魚慣齋時分淨食，鴿能閑處傍禪床。",
      "雲林滿眼空羈滯，欲對彌天卻自傷。"
    ]
  },
  {
    "volume": 613,
    "sequence": 55,
    "title": "孫發百篇將遊天臺請詩贈行，因以送之",
    "author": "皮日休",
    "content": [
      "孫子荊家思有餘，元戎曾薦入公車。百篇宮體喧金屋，一日官銜下玉除。紫府近通齋後夢，赤城新有寄來書。",
      "因逢二老如相問，正滯江南為eE魚。"
    ]
  },
  {
    "volume": 613,
    "sequence": 56,
    "title": "奉和魯望薔薇次韻",
    "author": "皮日休",
    "content": [
      "誰繡連延滿戶陳，暫應遮得陸郎貧。紅芳掩斂將迷蝶，翠蔓飄颻欲掛人。低拂地時如墮馬，高臨牆處似窺鄰。",
      "只應是董雙成戲，剪得神霞寸寸新。"
    ]
  },
  {
    "volume": 613,
    "sequence": 57,
    "title": "聞開元寺開筍園寄章上人",
    "author": "皮日休",
    "content": [
      "園鎖開聲駭鹿群，滿林鮮籜水犀文。森森競泫林梢雨，gf々爭穿石上雲。並出亦如鵝管合，各生還似犬牙分。",
      "折煙束露如相遺，何胤明朝不茹葷。"
    ]
  },
  {
    "volume": 613,
    "sequence": 58,
    "title": "開元寺佛缽詩",
    "author": "皮日休",
    "content": [
      "帝青石作綠冰姿，曾得金人手自持。拘律樹邊齋散後，提羅花下洗來時。乳麋味斷中天覺，麥麨香消大劫知。",
      "從此共君新頂戴，斜風應不等閒吹。"
    ]
  },
  {
    "volume": 613,
    "sequence": 59,
    "title": "夏首病癒因招魯望",
    "author": "皮日休",
    "content": [
      "曉入清和尚袷衣，夏陰初合掩雙扉。一聲撥谷桑柘晚，數點舂鋤煙雨微。貧養山禽能個瘦，病關芳草就中肥。",
      "明朝早起非無事，買得蓴絲待陸機。"
    ]
  },
  {
    "volume": 613,
    "sequence": 60,
    "title": "奉和魯望新夏東郊閑泛",
    "author": "皮日休",
    "content": [
      "水物輕明淡似秋，多情才子倚蘭舟。碧莎裳下攜詩草，黃篾樓中掛酒篘。蓮葉蘸波初轉棹，魚兒簇餌未諳鉤。",
      "共君莫問當時事，一點沙禽勝五侯。"
    ]
  },
  {
    "volume": 613,
    "sequence": 61,
    "title": "奉和魯望四月十五日道室書事",
    "author": "皮日休",
    "content": [
      "望朝齋戒是尋常，靜啟金根第幾章。竹葉飲為甘露色，蓮花鮓作肉芝香。松膏背日凝雲磴，丹粉經年染石床。",
      "剩欲與君終此志，頑仙唯恐鬢成霜。"
    ]
  },
  {
    "volume": 613,
    "sequence": 62,
    "title": "奉和魯望看壓新醅",
    "author": "皮日休",
    "content": [
      "一簀松花細有聲，旋將渠碗撇寒清。秦吳只恐篘來近，劉項真能釀得平。酒德有神多客頌，醉鄉無貨沒人爭。",
      "五湖煙水郎山月，合向樽前問底名。"
    ]
  },
  {
    "volume": 613,
    "sequence": 63,
    "title": "登初陽樓寄懷北平郎中",
    "author": "皮日休",
    "content": [
      "危樓新制號初陽，白粉青葌射沼光。避酒幾浮輕舴艋，下棋曾覺睡鴛鴦。投鉤列坐圍華燭，格簺分朋占靚妝。",
      "莫怪重登頻有恨，二年曾侍舊吳王。"
    ]
  },
  {
    "volume": 613,
    "sequence": 64,
    "title": "夏初訪魯望偶題小齋",
    "author": "皮日休",
    "content": [
      "半裏芳陰到陸家，藜床相勸飯胡麻。林間度宿拋棋局，壁上經旬掛釣車。野客病時分竹米，鄰翁齋日乞藤花。",
      "踟躕未放閒人去，半岸紗帩待月華。"
    ]
  },
  {
    "volume": 613,
    "sequence": 65,
    "title": "所居首夏，水木尤清，適然有作",
    "author": "皮日休",
    "content": [
      "病來無事草堂空，晝水休聞十二筒。桂靜似逢青眼客，松閑如見綠毛翁。潮期暗動庭泉碧，梅信微侵地障紅。",
      "盡日枕書慵起得，被君猶自笑從公。"
    ]
  },
  {
    "volume": 613,
    "sequence": 66,
    "title": "重玄寺元達年逾八十，好種名藥，凡所植者多至自天台四明包山句曲，叢翠紛糅，各可指名，余奇而訪之，因題二章",
    "author": "皮日休",
    "content": [
      "雨滌煙鋤傴僂齎，紺牙紅甲兩三畦。藥名卻笑桐君少，年紀翻嫌竹祖低。白石靜敲蒸朮火，清泉閑洗種花泥。",
      "怪來昨日休持缽，一尺雕胡似掌齊。",
      "香蔓蒙蘢覆昔邪，桂煙杉露濕袈裟。石盆換水撈松葉，竹徑穿床避筍芽。藜杖移時挑細藥，銅瓶盡日灌幽花。",
      "支公謾道憐神駿，不及今朝種一麻。"
    ]
  }
]