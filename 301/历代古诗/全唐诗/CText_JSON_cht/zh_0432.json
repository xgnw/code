[
  {
    "volume": 432,
    "sequence": 1,
    "title": "西明寺牡丹花時憶元九",
    "author": "白居易",
    "content": [
      "前年題名處，今日看花來。一作芸香吏，三見牡丹開。",
      "豈獨花堪惜，方知老暗催。何況尋花伴，東都去未回。",
      "詎知紅芳側，春盡思悠哉。"
    ]
  },
  {
    "volume": 432,
    "sequence": 2,
    "title": "傷楊弘貞",
    "author": "白居易",
    "content": [
      "顏子昔短命，仲尼惜其賢。楊生亦好學，不幸複徒然。",
      "誰識天地意，獨與龜鶴年。"
    ]
  },
  {
    "volume": 432,
    "sequence": 3,
    "title": "權攝昭應，早秋書事，寄元拾遺，兼呈李司錄",
    "author": "白居易",
    "content": [
      "夏閏秋候早，七月風騷騷。渭川煙景晚，驪山宮殿高。",
      "丹殿子司諫，赤縣我徒勞。相去半日程，不得同遊遨。",
      "到官來十日，覽鏡生二毛。可憐趨走吏，塵土滿青袍。",
      "郵傳擁兩驛，簿書堆六曹。為問綱紀掾，何必使鉛刀。"
    ]
  },
  {
    "volume": 432,
    "sequence": 4,
    "title": "新栽竹",
    "author": "白居易",
    "content": [
      "佐邑意不適，閉門秋草生。何以娛野性，種竹百餘莖。",
      "見此溪上色，憶得山中情。有時公事暇，盡日繞欄行。",
      "勿言根未固，勿言陰未成。已覺庭宇內，稍稍有餘清。",
      "最愛近窗臥，秋風枝有聲。"
    ]
  },
  {
    "volume": 432,
    "sequence": 5,
    "title": "秋霖中過尹縱之仙游山居",
    "author": "白居易",
    "content": [
      "慘慘八月暮，連連三日霖。邑居尚愁寂，況乃在山林。",
      "林下有志士，苦學惜光陰。歲晚千萬慮，併入方寸心。",
      "岩鳥共旅宿，草蟲伴愁吟。秋天床席冷，夜雨燈火深。",
      "憐君寂寞意，攜酒一相尋。"
    ]
  },
  {
    "volume": 432,
    "sequence": 6,
    "title": "寄江南兄弟",
    "author": "白居易",
    "content": [
      "分散骨肉戀，趨馳名利牽。一奔塵埃馬，一泛風波船。",
      "忽憶分手時，憫默秋風前。別來朝複夕，積日成七年。",
      "花落城中池，春深江上天。登樓東南望，鳥滅煙蒼然。",
      "相去複幾許，道裏近三千。平地猶難見，況乃隔山川。"
    ]
  },
  {
    "volume": 432,
    "sequence": 7,
    "title": "曲江早秋",
    "author": "白居易",
    "content": [
      "秋波紅蓼水，夕照青蕪岸。獨信馬蹄行，曲江池四畔。",
      "早涼晴後至，殘暑暝來散。方喜炎燠銷，複嗟時節換。",
      "我年三十六，冉冉昏復旦。人壽七十稀，七十新過半。",
      "且當對酒笑，勿起臨風歎。"
    ]
  },
  {
    "volume": 432,
    "sequence": 8,
    "title": "寄題盩厔廳前雙松",
    "author": "白居易",
    "content": [
      "憶昨為吏日，折腰多苦辛。歸家不自適，無計慰心神。",
      "手栽兩樹松，聊以當嘉賓。乘春日一溉，生意漸欣欣。",
      "清韻度秋在，綠茸隨日新。始憐澗底色，不憶城中春。",
      "有時晝掩關，雙影對一身。盡日不寂寞，意中如三人。",
      "忽奉宣室詔，征為文苑臣。閑來一惆悵，恰似別交親。",
      "早知煙翠前，攀玩不逡巡。悔從白雲裏，移爾落囂塵。"
    ]
  },
  {
    "volume": 432,
    "sequence": 9,
    "title": "翰林院中感秋懷王質夫",
    "author": "白居易",
    "content": [
      "何處感時節，新蟬禁中聞。宮槐有秋意，風夕花紛紛。",
      "寄跡鴛鷺行，歸心鷗鶴群。唯有王居士，知予憶白雲。",
      "何日仙遊寺，潭前秋見君。"
    ]
  },
  {
    "volume": 432,
    "sequence": 10,
    "title": "禁中月",
    "author": "白居易",
    "content": [
      "海水明月出，禁中清夜長。東南樓殿白，稍稍上宮牆。",
      "淨落金塘水，明浮玉砌霜。不比人間見，塵土汙清光。"
    ]
  },
  {
    "volume": 432,
    "sequence": 11,
    "title": "贈賣松者",
    "author": "白居易",
    "content": [
      "一束蒼蒼色，知從澗底來。劚掘經幾日，枝葉滿塵埃。",
      "不買非他意，城中無地栽。"
    ]
  },
  {
    "volume": 432,
    "sequence": 12,
    "title": "初見白髮",
    "author": "白居易",
    "content": [
      "白髮生一莖，朝來明鏡裏。勿言一莖少，滿頭從此始。",
      "青山方遠別，黃綬初從仕。未料容鬢間，蹉跎忽如此。"
    ]
  },
  {
    "volume": 432,
    "sequence": 13,
    "title": "別元九後詠所懷",
    "author": "白居易",
    "content": [
      "零落桐葉雨，蕭條槿花風。悠悠早秋意，生此幽閒中。",
      "況與故人別，中懷正無悰。勿雲不相送，心到青門東。",
      "相知豈在多，但問同不同。同心一人去，坐覺長安空。"
    ]
  },
  {
    "volume": 432,
    "sequence": 14,
    "title": "禁中秋宿",
    "author": "白居易",
    "content": [
      "風翻朱裏幕，雨冷通中枕。耿耿背斜燈，秋床一人寢。"
    ]
  },
  {
    "volume": 432,
    "sequence": 15,
    "title": "早秋曲江感懷",
    "author": "白居易",
    "content": [
      "離離暑雲散，嫋嫋涼風起。池上秋又來，荷花半成子。",
      "朱顏易銷歇，白日無窮已。人壽不如山，年光忽于水。",
      "青蕪與紅蓼，歲歲秋相似。去歲此悲秋，今秋複來此。"
    ]
  },
  {
    "volume": 432,
    "sequence": 16,
    "title": "寄元九",
    "author": "白居易",
    "content": [
      "身為近密拘，心為名檢縛。月夜與花時，少逢杯酒樂。",
      "唯有元夫子，閑來同一酌。把手或酣歌，展眉時笑謔。",
      "今春除禦史，前月之東洛。別來未開顏，塵埃滿尊杓。",
      "蕙風晚香盡，槐雨餘花落。秋意一蕭條，離容兩寂寞。",
      "況隨白日老，共負青山約。誰識相念心，鞲鷹與籠鶴。"
    ]
  },
  {
    "volume": 432,
    "sequence": 17,
    "title": "暮春寄元九",
    "author": "白居易",
    "content": [
      "梨花結成實，燕卵化為雛。時物又若此，道情複何如。",
      "但覺日月促，不嗟年歲徂。浮生都是夢，老小亦何殊。",
      "唯與故人別，江陵初謫居。時時一相見，此意未全除。"
    ]
  },
  {
    "volume": 432,
    "sequence": 18,
    "title": "早梳頭",
    "author": "白居易",
    "content": [
      "夜沐早梳頭，窗明秋鏡曉。颯然握中發，一沐知一少。",
      "年事漸蹉跎，世緣方繳繞。不學空門法，老病何由了。",
      "未得無生心，白頭亦為夭。"
    ]
  },
  {
    "volume": 432,
    "sequence": 19,
    "title": "出關路",
    "author": "白居易",
    "content": [
      "山川函谷路，塵土遊子顏。蕭條去國意，秋風生故關。"
    ]
  },
  {
    "volume": 432,
    "sequence": 20,
    "title": "別舍弟後月夜",
    "author": "白居易",
    "content": [
      "悄悄初別夜，去住兩盤桓。行子孤燈店，居人明月軒。",
      "平生共貧苦，未必日成歡。及此暫為別，懷抱已憂煩。",
      "況是庭葉盡，複思山路寒。如何為不念，馬瘦衣裳單。"
    ]
  },
  {
    "volume": 432,
    "sequence": 21,
    "title": "新豐路逢故人",
    "author": "白居易",
    "content": [
      "塵土長路晚，風煙廢宮秋。相逢立馬語，盡日此橋頭。",
      "知君不得意，鬱鬱來西遊。惆悵新豐店，何人識馬周。"
    ]
  },
  {
    "volume": 432,
    "sequence": 22,
    "title": "金鑾子晬日",
    "author": "白居易",
    "content": [
      "行年欲四十，有女曰金鑾。生來始周歲，學坐未能言。",
      "慚非達者懷，未免俗情憐。從此累身外，徒雲慰目前。",
      "若無夭折患，則有婚嫁牽。使我歸山計，應遲十五年。"
    ]
  },
  {
    "volume": 432,
    "sequence": 23,
    "title": "青龍寺早夏",
    "author": "白居易",
    "content": [
      "塵埃經小雨，地高倚長坡。日西寺門外，景氣含清和。",
      "閑有老僧立，靜無凡客過。殘鶯意思盡，新葉陰涼多。",
      "春去來幾日，夏雲忽嵯峨。朝朝感時節，年鬢暗蹉跎。",
      "胡為戀朝市，不去歸煙蘿。青山寸步地，自問心如何。"
    ]
  },
  {
    "volume": 432,
    "sequence": 24,
    "title": "秋題牡丹叢",
    "author": "白居易",
    "content": [
      "晚叢白露夕，衰葉涼風朝。紅豔久已歇，碧芳今亦銷。",
      "幽人坐相對，心事共蕭條。"
    ]
  },
  {
    "volume": 432,
    "sequence": 25,
    "title": "勸酒寄元九",
    "author": "白居易",
    "content": [
      "薤葉有朝露，槿枝無宿花。君今亦如此，促促生有涯。",
      "既不逐禪僧，林下學楞伽。又不隨道士，山中煉丹砂。",
      "百年夜分半，一歲春無多。何不飲美酒，胡然自悲嗟。",
      "俗號銷愁藥，神速無以加。一杯驅世慮，兩杯反天和。",
      "三杯即酩酊，或笑任狂歌。陶陶複兀兀，吾孰知其他。",
      "況在名利途，平生有風波。深心藏陷阱，巧言織網羅。",
      "舉目非不見，不醉欲如何。"
    ]
  },
  {
    "volume": 432,
    "sequence": 26,
    "title": "曲江感秋",
    "author": "白居易",
    "content": [
      "沙草新雨地，岸柳涼風枝。三年感秋意，並在曲江池。",
      "早蟬已嘹唳，晚荷複離披。前秋去秋思，一一生此時。",
      "昔人三十二，秋興已雲悲。我今欲四十，秋懷亦可知。",
      "歲月不虛設，此身隨日衰。暗老不自覺，直到鬢成絲。"
    ]
  },
  {
    "volume": 432,
    "sequence": 27,
    "title": "酬張太祝晚秋臥病見寄",
    "author": "白居易",
    "content": [
      "高才淹禮寺，短羽翔禁林。西街居處遠，北闕官曹深。",
      "君病不來訪，我忙難往尋。差池終日別，寥落經年心。",
      "露濕綠蕪地，月寒紅樹陰。況茲獨愁夕，聞彼相思吟。",
      "上歎言笑阻，下嗟時歲侵。容衰曉窗鏡，思苦秋弦琴。",
      "一章錦繡段，八韻瓊瑤音。何以報珍重，慚無雙南金。"
    ]
  },
  {
    "volume": 432,
    "sequence": 28,
    "title": "立秋日曲江憶元九",
    "author": "白居易",
    "content": [
      "下馬柳陰下，獨上堤上行。故人千萬里，新蟬三兩聲。",
      "城中曲江水，江上江陵城。兩地新秋思，應同此日情。"
    ]
  },
  {
    "volume": 432,
    "sequence": 29,
    "title": "早朝賀雪寄陳山人",
    "author": "白居易",
    "content": [
      "長安盈尺雪，早朝賀君喜。將赴銀台門，始出新昌裏。",
      "上堤馬蹄滑，中路蠟燭死。十裏向北行，寒風吹破耳。",
      "待漏午門外，候對三殿裏。須鬢凍生冰，衣裳冷如水。",
      "忽思仙游谷，暗謝陳居士。暖覆褐裘眠，日高應未起。"
    ]
  },
  {
    "volume": 432,
    "sequence": 30,
    "title": "初與元九別後忽夢見之及寤而書適至兼寄桐花詩悵然感懷因以此寄",
    "author": "白居易",
    "content": [
      "永壽寺中語，新昌坊北分。歸來數行淚，悲事不悲君。",
      "悠悠藍田路，自去無消息。計君食宿程，已過商山北。",
      "昨夜雲四散，千里同月色。曉來夢見君，應是君相憶。",
      "夢中握君手，問君意何如。君言苦相憶，無人可寄書。",
      "覺來未及說，叩門聲冬冬。言是商州使，送君書一封。",
      "枕上忽驚起，顛倒著衣裳。開緘見手劄，一紙十三行。",
      "上論遷謫心，下說離別腸。心腸都未盡，不暇敘炎涼。",
      "雲作此書夜，夜宿商州東。獨對孤燈坐，陽城山館中。",
      "夜深作書畢，山月向西斜。月下何所有，一樹紫桐花。",
      "桐花半落時，複道正相思。殷勤書背後，兼寄桐花詩。",
      "桐花詩八韻，思緒一何深。以我今朝意，憶君此夜心。",
      "一章三遍讀，一句十回吟。珍重八十字，字字化為金。"
    ]
  },
  {
    "volume": 432,
    "sequence": 31,
    "title": "和元九悼往",
    "author": "白居易",
    "content": [
      "美人別君去，自去無處尋。舊物零落盡，此情安可任。",
      "唯有襭紗幌，塵埃日夜侵。馨香與顏色，不似舊時深。",
      "透影燈耿耿，籠光月沉沉。中有孤眠客，秋涼生夜衾。",
      "舊宅牡丹院，新墳松柏林。夢中咸陽淚，覺後江陵心。",
      "含此來年恨，發為中夜吟。無論君自感，聞者欲沾襟。"
    ]
  },
  {
    "volume": 432,
    "sequence": 32,
    "title": "重到渭上舊居",
    "author": "白居易",
    "content": [
      "舊居清渭曲，開門當蔡渡。十年方一還，幾欲迷歸路。",
      "追思昔日行，感傷故遊處。插柳作高林，種桃成老樹。",
      "因驚成人者，儘是舊童孺。試問舊老人，半為繞村墓。",
      "浮生同過客，前後遞來去。白日如弄珠，出沒光不住。",
      "人物日改變，舉目悲所遇。回念念我身，安得不衰暮。",
      "朱顏銷不歇，白髮生無數。唯有山門外，三峰色如故。"
    ]
  },
  {
    "volume": 432,
    "sequence": 33,
    "title": "白髮",
    "author": "白居易",
    "content": [
      "白髮知時節，暗與我有期。今朝日陽裏，梳落數莖絲。",
      "家人不慣見，憫默為我悲。我雲何足怪，此意爾不知。",
      "凡人年三十，外壯中已衰。但思寢食味，已減二十時。",
      "況我今四十，本來形貌羸。書魔昏兩眼，酒病沉四肢。",
      "親愛日零落，在者仍別離。身心久如此，白髮生已遲。",
      "由來生老死，三病長相隨。除卻念無生，人間無藥治。"
    ]
  },
  {
    "volume": 432,
    "sequence": 34,
    "title": "秋日",
    "author": "白居易",
    "content": [
      "池殘寥落水，窗下悠揚日。嫋嫋秋風多，槐花半成實。",
      "下有獨立人，年來四十一。"
    ]
  },
  {
    "volume": 432,
    "sequence": 35,
    "title": "將之饒州，江浦夜泊",
    "author": "白居易",
    "content": [
      "明月滿深浦，愁人臥孤舟。煩冤寢不得，夏夜長於秋。",
      "苦乏衣食資，遠為江海遊。光陰坐遲暮，鄉國行阻修。",
      "身病向鄱陽，家貧寄徐州。前事與後事，豈堪心並憂。",
      "憂來起長望，但見江水流。雲樹靄蒼蒼，煙波澹悠悠。",
      "故園迷處所，一念堪白頭。"
    ]
  },
  {
    "volume": 432,
    "sequence": 36,
    "title": "思歸",
    "author": "白居易",
    "content": [
      "養無晨昏膳，隱無伏臘資。遂求及親祿，黽勉來京師。",
      "薄俸未及親，別家已經時。冬積溫席戀，春違采蘭期。",
      "夏至一陰生，稍稍夕漏遲。塊然抱愁者，長夜獨先知。",
      "悠悠鄉關路，夢去身不隨。坐惜時節變，蟬鳴槐花枝。"
    ]
  },
  {
    "volume": 432,
    "sequence": 37,
    "title": "冀城北原作",
    "author": "白居易",
    "content": [
      "野色何莽蒼，秋聲亦蕭疏。風吹黃埃起，落日驅征車。",
      "何代此開國，封疆百里餘。古今不相待，朝市無常居。",
      "昔人城邑中，今變為丘墟。昔人墓田中，今化為裏閭。",
      "廢興相催迫，日月互居諸。世變無遺風，焉能知其初。",
      "行人千載後，懷古空躊躇。"
    ]
  },
  {
    "volume": 432,
    "sequence": 38,
    "title": "客路感秋，寄明准上人",
    "author": "白居易",
    "content": [
      "日暮天地冷，雨霽山河清。長風從西來，草木凝秋聲。",
      "已感歲倏忽，複傷物凋零。孰能不憯淒，天時牽人情。",
      "借問空門子，何法易修行。使我忘得心，不教煩惱生。"
    ]
  },
  {
    "volume": 432,
    "sequence": 39,
    "title": "游襄陽懷孟浩然",
    "author": "白居易",
    "content": [
      "楚山碧岩岩，漢水碧湯湯。秀氣結成象，孟氏之文章。",
      "今我諷遺文，思人至其鄉。清風無人繼，日暮空襄陽。",
      "南望鹿門山，藹若有餘芳。舊隱不知處，雲深樹蒼蒼。"
    ]
  },
  {
    "volume": 432,
    "sequence": 40,
    "title": "秋暮西歸途中書情",
    "author": "白居易",
    "content": [
      "耿耿旅燈下，愁多常少眠。思鄉貴早發，發在雞鳴前。",
      "九月草木落，平蕪連遠山。秋陰和曙色，萬木蒼蒼然。",
      "去秋偶東遊，今秋始西旋。馬瘦衣裳破，別家來二年。",
      "憶歸複愁歸，歸無一囊錢。心雖非蘭膏，安得不自然。"
    ]
  },
  {
    "volume": 432,
    "sequence": 41,
    "title": "秋懷",
    "author": "白居易",
    "content": [
      "月出照北堂，光華滿階墀。涼風從西至，草木日夜衰。",
      "桐柳減綠陰，蕙蘭消碧滋。感物私自念，我心亦如之。",
      "安得長少壯，盛衰迫天時。人生如石火，為樂長苦遲。"
    ]
  },
  {
    "volume": 432,
    "sequence": 42,
    "title": "別楊穎士、盧克柔、殷堯藩",
    "author": "白居易",
    "content": [
      "倦鳥暮歸林，浮雲晴歸山。獨有行路子，悠悠不知還。",
      "人生苦營營，終日群動間。所務雖不同，同歸於不閑。",
      "扁舟來楚鄉，匹馬往秦關。離憂繞心曲，宛轉如迴圈。",
      "且持一杯酒，聊以開愁顏。"
    ]
  },
  {
    "volume": 432,
    "sequence": 43,
    "title": "題贈定光上人",
    "author": "白居易",
    "content": [
      "二十身出家，四十心離塵。得徑入大道，乘此不退輪。",
      "一坐十五年，林下秋複春。春花與秋氣，不感無情人。",
      "我來如有悟，潛以心照身。誤落聞見中，憂喜傷形神。",
      "安得遺耳目，冥然反天真。"
    ]
  },
  {
    "volume": 432,
    "sequence": 44,
    "title": "祇役駱口驛喜蕭侍禦書至兼睹新詩吟諷通宵因寄八韻",
    "author": "白居易",
    "content": [
      "日暮心無憀，吏役正營營。忽驚芳信至，複與新詩並。",
      "是時天無雲，山館有月明。月下讀數遍，風前吟一聲。",
      "一吟三四歎，聲盡有餘清。雅哉君子文，詠性不詠情。",
      "使我靈府中，鄙吝不得生。始知聽韶濩，可使心和平。"
    ]
  },
  {
    "volume": 432,
    "sequence": 45,
    "title": "酬李少府曹長官舍見贈",
    "author": "白居易",
    "content": [
      "低腰複斂手，心體不遑安。一落風塵下，方知為吏難。",
      "公事與日長，宦情隨歲闌。惆悵青袍袖，芸香無半殘。",
      "賴有李夫子，此懷聊自寬。兩心如止水，彼此無波瀾。",
      "往往簿書暇，相勸強為歡。白馬晚蹋雪，淥觴春暖寒。",
      "戀月夜同宿，愛山晴共看。野性自相近，不是為同官。"
    ]
  },
  {
    "volume": 432,
    "sequence": 46,
    "title": "留別",
    "author": "白居易",
    "content": [
      "秋涼卷朝簟，春暖撤夜衾。雖是無情物，欲別尚沉吟。",
      "況與有情別，別隨情淺深。二年歡笑意，一旦東西心。",
      "獨留誠可念，同行力不任。前事詎能料，後期諒難尋。",
      "唯有潺湲淚，不惜共沾襟。"
    ]
  },
  {
    "volume": 432,
    "sequence": 47,
    "title": "曉別",
    "author": "白居易",
    "content": [
      "曉鼓聲已半，離筵坐難久。請君斷腸歌，送我和淚酒。",
      "月落欲明前，馬嘶初別後。浩浩暗塵中，何由見回首。"
    ]
  },
  {
    "volume": 432,
    "sequence": 48,
    "title": "北園",
    "author": "白居易",
    "content": [
      "北園東風起，雜花次第開。心知須臾落，一日三四來。",
      "花下豈無酒，欲酌複遲回。所思眇千里，誰勸我一杯。"
    ]
  },
  {
    "volume": 432,
    "sequence": 49,
    "title": "惜栯李花",
    "author": "白居易",
    "content": [
      "樹小花鮮妍，香繁條軟弱。高低二三尺，重疊千萬萼。",
      "朝豔藹霏霏，夕凋紛漠漠。辭枝朱粉細，覆地紅綃薄。",
      "由來好顏色，常苦易銷鑠。不見莨蕩花，狂風吹不落。"
    ]
  },
  {
    "volume": 432,
    "sequence": 50,
    "title": "照鏡",
    "author": "白居易",
    "content": [
      "皎皎青銅鏡，斑斑白絲鬢。豈複更藏年，實年君不信。"
    ]
  },
  {
    "volume": 432,
    "sequence": 51,
    "title": "新秋",
    "author": "白居易",
    "content": [
      "西風飄一葉，庭前颯已涼。風池明月水，衰蓮白露房。",
      "其奈江南夜，綿綿自此長。"
    ]
  },
  {
    "volume": 432,
    "sequence": 52,
    "title": "夜雨",
    "author": "白居易",
    "content": [
      "早蛩啼複歇，殘燈滅又明。隔窗知夜雨，芭蕉先有聲。"
    ]
  },
  {
    "volume": 432,
    "sequence": 53,
    "title": "秋江送客",
    "author": "白居易",
    "content": [
      "秋鴻次第過，哀猿朝夕聞。是日孤舟客，此地亦離群。",
      "濛濛潤衣雨，漠漠冒帆雲。不醉潯陽酒，煙波愁殺人。"
    ]
  },
  {
    "volume": 432,
    "sequence": 54,
    "title": "感逝寄遠",
    "author": "白居易",
    "content": [
      "昨日聞甲死，今朝聞乙死。知識三分中，二分化為鬼。",
      "逝者不復見，悲哉長已矣。存者今如何，去我皆萬里。",
      "平生知心者，屈指能有幾。通果澧鳳州，眇然四君子。",
      "相思俱老大，浮世如流水。應歎舊交遊，凋零日如此。",
      "何當一杯酒，開眼笑相視。"
    ]
  },
  {
    "volume": 432,
    "sequence": 55,
    "title": "秋月",
    "author": "白居易",
    "content": [
      "夜初色蒼然，夜深光浩然。稍轉西廊下，漸滿南窗前。",
      "況是綠蕪地，複茲清露天。落葉聲策策，驚鳥影翩翩。",
      "棲禽尚不穩，愁人安可眠。"
    ]
  }
]