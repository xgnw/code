[
  {
    "volume": 532,
    "sequence": 1,
    "title": "江上燕別",
    "author": "許渾",
    "content": [
      "雲物如故鄉，山川異岐路。年來未歸客，馬上春欲暮。",
      "一樽花下酒，殘日水西樹。不待管弦終，搖鞭背花去。"
    ]
  },
  {
    "volume": 532,
    "sequence": 2,
    "title": "卜居招書侶",
    "author": "許渾",
    "content": [
      "憶昨未知道，臨川每羨魚。世途行處見，人事病來疏。",
      "微雨秋栽竹，孤燈夜讀書。憐君亦同志，晚歲傍山居。"
    ]
  },
  {
    "volume": 532,
    "sequence": 3,
    "title": "西山草堂",
    "author": "許渾",
    "content": [
      "何處少人事，西山舊草堂。曬書秋日晚，洗藥石泉香。",
      "浚嶺有朝雨，北窗生夜涼。從勞問歸路，峰疊繞家鄉。"
    ]
  },
  {
    "volume": 532,
    "sequence": 4,
    "title": "贈隱者",
    "author": "許渾",
    "content": [
      "回報隱居士，莫愁山興闌。求人顏色盡，知道性情寬。",
      "信譜彈琴誤，緣崖劚藥難。東皋亦自給，殊愧遠相安。"
    ]
  },
  {
    "volume": 532,
    "sequence": 5,
    "title": "舟次武陵寄天竺僧無晝",
    "author": "許渾",
    "content": [
      "溪長山幾重，十裏萬株松。秋日下丹檻，暮雲歸碧峰。",
      "樹棲新放鶴，潭隱舊降龍。還在孤舟宿，臥聞初夜鐘。"
    ]
  },
  {
    "volume": 532,
    "sequence": 6,
    "title": "寄小弟",
    "author": "許渾",
    "content": [
      "江城紅葉盡，旅思複淒傷。孤夢家山遠，獨眠秋夜長。",
      "道存空倚命，身賤未歸鄉。南望空垂淚，天邊雁一行。"
    ]
  },
  {
    "volume": 532,
    "sequence": 7,
    "title": "秋日",
    "author": "許渾",
    "content": [
      "有計自安業，秋風罷苦吟。買山兼種竹，對客更彈琴。",
      "煙起藥園晚，杵聲松院深。閑眠得真性，惆悵舊時心。"
    ]
  },
  {
    "volume": 532,
    "sequence": 8,
    "title": "石池",
    "author": "許渾",
    "content": [
      "通竹引泉脈，泓澄瀲石盆。驚魚翻藻葉，浴鳥上松根。",
      "殘月留山影，高風耗水痕。誰家秋洗藥，來往自開門。"
    ]
  },
  {
    "volume": 532,
    "sequence": 9,
    "title": "留題李侍禦書齋",
    "author": "許渾",
    "content": [
      "昔話平生志，高齋曾見留。道孤心易感，恩重力難酬。",
      "獨立千峰曉，頻來一葉秋。雞鳴應有處，不覺淚空流。"
    ]
  },
  {
    "volume": 532,
    "sequence": 10,
    "title": "行次白沙館，先寄上河南王侍禦",
    "author": "許渾",
    "content": [
      "夜程何處宿，山疊樹層層。孤館閉秋雨，空堂停曙燈。",
      "歌慚漁浦客，詩學雁門僧。此意無人識，明朝見李膺。"
    ]
  },
  {
    "volume": 532,
    "sequence": 11,
    "title": "紫藤",
    "author": "許渾",
    "content": [
      "綠蘿縈數匝，本在草堂間。秋色寄高樹，晝陰籠遠山。",
      "移花疏處種，劚藥困時攀。日暮微風起，難尋舊徑還。"
    ]
  },
  {
    "volume": 532,
    "sequence": 12,
    "title": "暝投靈智寺渡溪不得，卻取沿江路往",
    "author": "許渾",
    "content": [
      "雙岩瀉一川，回馬斷橋前。古廟陰風地，寒鐘暮雨天。",
      "沙虛留虎跡，水滑帶龍涎。卻下臨江路，潮深無渡船。"
    ]
  },
  {
    "volume": 532,
    "sequence": 13,
    "title": "下第歸蒲城墅居",
    "author": "許渾",
    "content": [
      "失意歸三徑，傷春別九門。薄煙楊柳路，微雨杏花村。",
      "牧豎還呼犢，鄰翁亦抱孫。不知餘正苦，迎馬問寒溫。"
    ]
  },
  {
    "volume": 532,
    "sequence": 14,
    "title": "重賦鷺鷥",
    "author": "許渾",
    "content": [
      "何年去此地，南浦滿鳧雛。雲漢知心遠，林塘覺思孤。",
      "低飛下晚樹，獨睡映新蒲。為爾多歸興，前年在五湖。"
    ]
  },
  {
    "volume": 532,
    "sequence": 15,
    "title": "途中寒食",
    "author": "許渾",
    "content": [
      "處處哭聲悲，行人馬亦遲。店閑無火日，村暖斫桑時。",
      "泣路同楊子，燒山憶介推。清明明日是，甘負故園期。"
    ]
  },
  {
    "volume": 532,
    "sequence": 16,
    "title": "深春",
    "author": "許渾",
    "content": [
      "故里千帆外，深春一雁飛。幹名頻慟哭，將老欲何歸。",
      "未穀拋還憶，交親晚更稀。空持望鄉淚，沾灑寄來衣。"
    ]
  },
  {
    "volume": 532,
    "sequence": 17,
    "title": "歲首懷甘露寺自省上人",
    "author": "許渾",
    "content": [
      "心悟覺身勞，雲中棄寶刀。久閑生髀肉，多壽長眉毫。",
      "客棹春潮急，禪齋暮雪高。南da一回首，山碧水滔滔。"
    ]
  },
  {
    "volume": 532,
    "sequence": 18,
    "title": "尋周煉師不遇留贈",
    "author": "許渾",
    "content": [
      "閉門池館靜，雲訪紫芝翁。零落槿花雨，參差荷葉風。",
      "夜棋全局在，春酒半壺空。長嘯倚西閣，悠悠名利中。"
    ]
  },
  {
    "volume": 532,
    "sequence": 19,
    "title": "題灞西駱隱居",
    "author": "許渾",
    "content": [
      "志淩三蜀客，心愛五湖人。co死酒中老，謀生書外貧。",
      "掃花眠石榻，搗藥轉溪輪。往往乘黃牸，鹿裘烏角巾。"
    ]
  },
  {
    "volume": 532,
    "sequence": 20,
    "title": "旅夜懷遠客",
    "author": "許渾",
    "content": [
      "異鄉多遠情，夢斷落江城。病起慚書癖，貧家負酒名。",
      "過春花自落，竟曉月空明。獨此一長嘯，故人天際行。"
    ]
  },
  {
    "volume": 532,
    "sequence": 21,
    "title": "秋夜棹舟訪李隱君",
    "author": "許渾",
    "content": [
      "望月憶披襟，長溪柳半陰。高齋初釀酒，孤棹遠攜琴。",
      "犬吠秋山迥，雞鳴曉樹深。開門更欹枕，誰識野人心。"
    ]
  },
  {
    "volume": 532,
    "sequence": 22,
    "title": "臥病寄諸公",
    "author": "許渾",
    "content": [
      "飛蓋集蘭堂，清歌遞柏觴。高城榆柳蔭，虛閣芰荷香。",
      "海月秋偏靜，山風夜更涼。自憐書萬卷，扶病對螢光。"
    ]
  },
  {
    "volume": 532,
    "sequence": 23,
    "title": "寓崇聖寺懷李校書",
    "author": "許渾",
    "content": [
      "幾日臥南亭，捲簾秋月清。河關初罷夢，池閣更含情。",
      "寒露潤金井，高風飄玉箏。前年共遊客，刀筆事戎旌。"
    ]
  },
  {
    "volume": 532,
    "sequence": 24,
    "title": "秋日行次關西",
    "author": "許渾",
    "content": [
      "金風蕩天地，關西群木凋。早霜雞喔喔，殘月馬蕭蕭。",
      "紫陌秦山近，青楓楚樹遙。還同長卿志，題字滿河橋。"
    ]
  },
  {
    "volume": 532,
    "sequence": 25,
    "title": "山居冬夜喜魏扶見訪因贈",
    "author": "許渾",
    "content": [
      "霜風露葉下，遠思獨裴回。夜久草堂靜，月明山客來。",
      "遣貧相勸酒，憶字共書灰。何事清平世，幹名待有媒。"
    ]
  },
  {
    "volume": 532,
    "sequence": 26,
    "title": "喜李詡秀才見訪因贈",
    "author": "許渾",
    "content": [
      "浙南分首日，誰謂別經時。路遠遙相訪，家貧喜見知。",
      "不須辭不酌，更請續新詩。但得心中劍，酬恩會有期。"
    ]
  },
  {
    "volume": 532,
    "sequence": 27,
    "title": "晚投慈恩寺呈俊上人",
    "author": "許渾",
    "content": [
      "雙岩瀉一川，十裏絕人煙。古廟陰風地，寒鐘暮雨天。",
      "沙虛留虎跡，水滑帶龍涎。不及曹溪侶，空林已夜禪。"
    ]
  },
  {
    "volume": 532,
    "sequence": 28,
    "title": "行次虎頭岩酬寄路中丞",
    "author": "許渾",
    "content": [
      "樟亭去已遠，來上虎頭岩。灘急水移棹，山回風滿帆。",
      "石梯迎雨滑，沙井落潮鹹。何以慰行旅，如公書一緘。"
    ]
  },
  {
    "volume": 532,
    "sequence": 29,
    "title": "送荔浦蔣明府赴任",
    "author": "許渾",
    "content": [
      "路長春欲盡，歌怨酒初酣。白社蓮宮北，青袍桂水南。",
      "驛行盤鳥道，船宿避龍潭。真得詩人趣，煙霞處處諳。"
    ]
  },
  {
    "volume": 532,
    "sequence": 30,
    "title": "懷政禪師院",
    "author": "許渾",
    "content": [
      "山齋路幾層，敗衲學真乘。寒暑移雙樹，光陰盡一燈。",
      "風飄高竹雪，泉漲小池冰。莫訝頻來此，修身欲到僧。"
    ]
  },
  {
    "volume": 532,
    "sequence": 31,
    "title": "秋夕有懷",
    "author": "許渾",
    "content": [
      "念遠坐西閣，華池涵月涼。書回秋欲盡，酒醒夜初長。",
      "露白蓮衣淺，風清蕙帶香。前年此佳景，蘭棹醉橫塘。"
    ]
  },
  {
    "volume": 532,
    "sequence": 32,
    "title": "秋霽寄遠",
    "author": "許渾",
    "content": [
      "初霽獨登賞，西樓多遠風。橫煙秋水上，疏雨夕陽中。",
      "高樹下山鳥，平蕪飛草蟲。唯應待明月，千里與君同。"
    ]
  },
  {
    "volume": 532,
    "sequence": 33,
    "title": "聞范秀才自蜀游江湖",
    "author": "許渾",
    "content": [
      "蜀道下湘渚，客帆應不迷。江分三峽響，山並九華齊。",
      "秋泊雁初宿，夜吟猿乍啼。歸時慎行李，莫到石城西。"
    ]
  },
  {
    "volume": 532,
    "sequence": 34,
    "title": "惜春",
    "author": "許渾",
    "content": [
      "花開又花落，時節暗中遷。無計延春日，可能留少年。",
      "小叢初散蝶，高柳即聞蟬。繁豔歸何處，滿山啼杜鵑。"
    ]
  },
  {
    "volume": 532,
    "sequence": 35,
    "title": "題愁",
    "author": "許渾",
    "content": [
      "聚散竟無形，回腸百結成。古今銷不得，離別覺潛生。",
      "降虜將軍思，窮秋遠客情。何人更憔悴，落第泣秦京。"
    ]
  },
  {
    "volume": 532,
    "sequence": 36,
    "title": "鴛鴦",
    "author": "許渾",
    "content": [
      "兩兩戲沙汀，長疑畫不成。錦機爭織樣，歌曲愛呼名。",
      "好□顧棲息，堪憐泛淺清。鳧鷗皆爾類，唯羨獨含情。"
    ]
  },
  {
    "volume": 532,
    "sequence": 37,
    "title": "聞雁",
    "author": "許渾",
    "content": [
      "帶霜南去雁，夜好宿汀沙。驚起向何處，高飛極海涯。",
      "入雲聲漸遠，離岳路猶賒。歸夢當時斷，參差欲到家。"
    ]
  },
  {
    "volume": 532,
    "sequence": 38,
    "title": "不寢",
    "author": "許渾",
    "content": [
      "到曉不成夢，思量堪白頭。多無百年命，長有萬般愁。",
      "世事應難盡，營生卒未休。莫言名與利，名利是身仇。"
    ]
  },
  {
    "volume": 532,
    "sequence": 39,
    "title": "宿東橫山",
    "author": "許渾",
    "content": [
      "孤舟路漸賒，時見碧桃花。溪雨灘聲急，岩風樹勢斜。",
      "獼猴垂弱蔓，鸛鶴睡橫槎。謾向仙林宿，無人識阮家。"
    ]
  },
  {
    "volume": 532,
    "sequence": 40,
    "title": "早行",
    "author": "許渾",
    "content": [
      "失枕驚先起，人家半夢中。聞雞憑早晏，占鬥認西東。",
      "轡濕知行露，衣單覺曉風。秋陽弄光影，忽吐半林紅。"
    ]
  },
  {
    "volume": 532,
    "sequence": 41,
    "title": "陪鄭史君泛舟晚歸",
    "author": "許渾",
    "content": [
      "南郭望歸處，郡樓高捲簾。平橋低皂蓋，曲岸轉彤襜。",
      "江晚笙歌促，山晴鼓角嚴。羊公莫先醉，清曉月纖纖。"
    ]
  },
  {
    "volume": 532,
    "sequence": 42,
    "title": "酬殷堯藩",
    "author": "許渾",
    "content": [
      "相如愧許詢，寥落向溪濱。竹馬兒猶小，荊釵婦慣貧。",
      "獨愁憂過日，多病不如人。莫怪青袍選，長安隱舊春。"
    ]
  },
  {
    "volume": 532,
    "sequence": 43,
    "title": "贈遷客",
    "author": "許渾",
    "content": [
      "無機還得罪，直道不傷情。微雨昏山色，疏籠閉鶴聲。",
      "閒居多野客，高枕見江城。門外長溪水，憐君又濯纓。"
    ]
  },
  {
    "volume": 532,
    "sequence": 44,
    "title": "征西舊卒",
    "author": "許渾",
    "content": [
      "少年乘勇氣，百戰過烏孫。力盡邊城難，功加上將恩。",
      "曉風聽戍角，殘月倚營門。自說輕生處，金瘡有舊痕。"
    ]
  },
  {
    "volume": 532,
    "sequence": 45,
    "title": "南陵留別段氏兄弟",
    "author": "許渾",
    "content": [
      "不知身老大，猶似舊時狂。為酒遊山縣，留詩遍草堂。",
      "歸期秋未盡，離恨日偏長。更羨君兄弟，參差雁一行。"
    ]
  },
  {
    "volume": 532,
    "sequence": 46,
    "title": "旅中別侄暐",
    "author": "許渾",
    "content": [
      "相見又南北，中宵淚滿襟。旅遊知世薄，貧別覺情深。",
      "歌管一尊酒，山川萬里心。此身多在路，休誦異鄉吟。"
    ]
  },
  {
    "volume": 532,
    "sequence": 47,
    "title": "松江渡送人",
    "author": "許渾",
    "content": [
      "故國今何在，扁舟竟不歸。雲移山漠漠，江闊樹依依。",
      "晚色千帆落，秋聲一雁飛。此時兼送客，憑檻欲沾衣。"
    ]
  },
  {
    "volume": 532,
    "sequence": 48,
    "title": "過鮑溶宅有感",
    "author": "許渾",
    "content": [
      "寥落故人宅，重來身已亡。古苔殘墨沼，深竹舊書堂。",
      "秋色館池靜，雨聲雲木涼。無因展交道，日暮倍心傷。"
    ]
  }
]