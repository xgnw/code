[
  {
    "volume": 628,
    "sequence": 1,
    "title": "陌上桑",
    "author": "陸龜蒙",
    "content": [
      "皓齒還如貝色含，長眉亦似煙華貼。",
      "鄰娃盡著繡襠襦，獨自提筐采蠶葉。"
    ]
  },
  {
    "volume": 628,
    "sequence": 2,
    "title": "自遣詩三十首",
    "author": "陸龜蒙",
    "content": [
      "五年重別舊山村，樹有交柯犢有孫。",
      "更感卞峰顏色好，曉雲才散便當門。",
      "雪下孤村淅淅鳴，病魂無睡灑來清。",
      "心搖只待東窗曉，長愧寒雞第一聲。",
      "多情多感自難忘，只有風流共古長。",
      "座上不遺金帶枕，陳王詞賦為誰傷。",
      "甫裏先生未白頭，酒旗猶可戰高樓。",
      "長鯨好鱠無因得，乞取艅艎作釣舟。",
      "花瀨濛濛紫氣昏，水邊山曲更深村。",
      "終須揀取幽棲處，老檜成雙便作門。",
      "陰洞曾為采藥行，冷雲凝絕燭微明。",
      "玉芝敲折琤然墮，合有真人上姓名。",
      "長歎人間發易華，暗將心事許煙霞。",
      "病來前約分明在，藥鼎書囊便是家。",
      "醞得秋泉似玉容，比於雲液更應濃。",
      "思量北海徐劉輩，枉向人間號酒龍。",
      "羊侃多應自古豪，解盤金槊置纖腰。",
      "縱然此事教雙得，不博溪田二頃苗。",
      "偶然攜稚看微波，臨水春寒一倍多。",
      "便使筆精如逸少，懶能書字換群鵝。",
      "昔聞莊叟迢迢夢，又道韓生苒苒飛。",
      "知有姓名聊寄問，更無言語抱斜暉。",
      "雪侵春事太無端，舞急微還近臘寒。",
      "應是也疑真宰怪，休時猶未遍林巒。",
      "數尺遊絲墮碧空，年年長是惹東風。",
      "爭知天上無人住，亦有春愁鶴發翁。",
      "誰使寒鴉意緒嬌，雲情山晚動情憀。亂和殘照紛紛舞，應索陽烏次第饒。",
      "古往天高事渺茫，爭知靈媛不淒涼。",
      "月娥如有相思淚，只待方諸寄兩行。",
      "本來雲外寄閑身，遂與溪雲作主人。",
      "一夜逆風愁四散，曉來零落傍衣巾。",
      "淵明不待公田熟，乘興先秋解印歸。",
      "我為餘糧春未去，到頭誰是複誰非。",
      "雲擁根株抱石危，斫來文似瘦蛟螭。",
      "幽人帶病慵朝起，只向春山盡日欹。",
      "月淡花閑夜已深，宋家微詠若遺音。",
      "重思萬古無人賞，露濕清香獨滿襟。",
      "南岸春田手自農，往來橫截半江風。",
      "有時不耐輕橈興，暫欲蓬山訪洛公。",
      "賢達垂竿小隱中，我來真作捕魚翁。",
      "前溪一夜春流急，已學嚴灘下釣筒。",
      "水國君王又姓蕭，風情由是冠南朝。",
      "靈和殿下巴江柳，十二旒前舞翠條。",
      "強梳蓬鬢整斜冠，片燭光微夜思闌。",
      "天意最饒惆悵事，單棲分付與春寒。",
      "無多藥圃近南榮，合有新苗次第生。",
      "稚子不知名品上，恐隨春草鬥輸贏。",
      "一派溪隨箬下流，春來無處不汀洲。",
      "漪瀾未碧蒲猶短，不見鴛鴦正自由。",
      "山下花明水上曛，一橈青翰破霞文。",
      "越人但愛風流客，繡被何須屬鄂君。",
      "妍華須是占時生，准擬差肩不近情。",
      "佳麗幾時腰不細，荊王辛苦致宮名。",
      "姹女精神似月孤，敢將容易入洪爐。",
      "人間縱道鉛華少，蝶翅新篁未肯無。",
      "貞白求丹變姓名，主恩潛助亦無成。",
      "侯家竟換梁天子，王整徒勞作外兵。",
      "春雨能膏草木肥，就中林野碧含滋。",
      "唯餘病客相逢背，一夜寒聲減四肢。"
    ]
  },
  {
    "volume": 628,
    "sequence": 3,
    "title": "別墅懷歸",
    "author": "陸龜蒙",
    "content": [
      "東去滄溟百里餘，沿江潮信到吾廬。",
      "就中家在蓬山下，一日堪憑兩寄書。"
    ]
  },
  {
    "volume": 628,
    "sequence": 4,
    "title": "野井",
    "author": "陸龜蒙",
    "content": [
      "朱閣前頭露井多，碧梧桐下美人過。",
      "寒泉未必能如此，奈有銀瓶素綆何。"
    ]
  },
  {
    "volume": 628,
    "sequence": 5,
    "title": "南征",
    "author": "陸龜蒙",
    "content": [
      "丞相南征定有無，幕中誰是騁良圖。",
      "遙知賊膽縱橫破，繞帳生犀一萬株。"
    ]
  },
  {
    "volume": 628,
    "sequence": 6,
    "title": "北渡",
    "author": "陸龜蒙",
    "content": [
      "江客柴門枕浪花，鳴機寒櫓任嘔啞。",
      "輕舟過去真堪畫，驚起鸕鷀一陣斜。"
    ]
  },
  {
    "volume": 628,
    "sequence": 7,
    "title": "夜泊詠棲鴻",
    "author": "陸龜蒙",
    "content": [
      "可憐霜月暫相依，莫向衡陽趁逐飛。",
      "同是江南寒夜客，羽毛單薄稻粱微。"
    ]
  },
  {
    "volume": 628,
    "sequence": 8,
    "title": "早行",
    "author": "陸龜蒙",
    "content": [
      "水寒孤棹觸天文，直似乘槎去問津。",
      "縱使碧虛無限好，客星名字也愁人。"
    ]
  },
  {
    "volume": 628,
    "sequence": 9,
    "title": "木蘭堂",
    "author": "陸龜蒙",
    "content": [
      "洞庭波浪渺無津，日日征帆送遠人。",
      "幾度木蘭舟上望，不知元是此花身。"
    ]
  },
  {
    "volume": 628,
    "sequence": 10,
    "title": "和襲美春夕陪崔諫議櫻桃園宴",
    "author": "陸龜蒙",
    "content": [
      "佳人芳樹雜春蹊，花外煙蒙月漸低。",
      "幾度豔歌清欲轉，流鶯驚起不成棲。"
    ]
  },
  {
    "volume": 628,
    "sequence": 11,
    "title": "和襲美松江早春",
    "author": "陸龜蒙",
    "content": [
      "柳下江餐待好風，暫時還得狎漁翁。",
      "一生無事煙波足，唯有沙邊水勃公。"
    ]
  },
  {
    "volume": 628,
    "sequence": 12,
    "title": "和襲美女墳湖",
    "author": "陸龜蒙",
    "content": [
      "水準波淡繞回塘，鶴殉人沉萬古傷。",
      "應是離魂雙不得，至今沙上少鴛鴦。"
    ]
  },
  {
    "volume": 628,
    "sequence": 13,
    "title": "和襲美泰伯廟",
    "author": "陸龜蒙",
    "content": [
      "故國城荒德未荒，年年椒奠濕中堂。",
      "邇來父子爭天下，不信人間有讓王。"
    ]
  },
  {
    "volume": 628,
    "sequence": 14,
    "title": "和襲美木蘭院次韻",
    "author": "陸龜蒙",
    "content": [
      "苦吟清漏迢迢極，月過花西尚未眠。",
      "猶憶故山欹警枕，夜來嗚咽似流泉。"
    ]
  },
  {
    "volume": 628,
    "sequence": 15,
    "title": "和襲美重題薔薇",
    "author": "陸龜蒙",
    "content": [
      "穠華自古不得久，況是倚春春已空。",
      "更被夜來風雨惡，滿階狼藉沒多紅。"
    ]
  },
  {
    "volume": 628,
    "sequence": 16,
    "title": "和襲美春夕酒醒",
    "author": "陸龜蒙",
    "content": [
      "幾年無事傍江湖，醉倒黃公舊酒壚。",
      "覺後不知明月上，滿身花影倩人扶。"
    ]
  },
  {
    "volume": 628,
    "sequence": 17,
    "title": "和襲美木蘭後池三詠：重台蓮花",
    "author": "陸龜蒙",
    "content": [
      "水國煙鄉足芰荷，就中芳瑞此難過。",
      "風情為與吳王近，紅萼常教一倍多。"
    ]
  },
  {
    "volume": 628,
    "sequence": 18,
    "title": "和襲美木蘭後池三詠：浮萍",
    "author": "陸龜蒙",
    "content": [
      "晚來風約半池明，重疊侵沙綠罽成。",
      "不用臨池更相笑，最無根蒂是浮名。"
    ]
  },
  {
    "volume": 628,
    "sequence": 19,
    "title": "和襲美木蘭後池三詠：白蓮",
    "author": "陸龜蒙",
    "content": [
      "素花多蒙別豔欺，此花真合在瑤池。",
      "還應有恨無人覺，月曉風清欲墮時。"
    ]
  },
  {
    "volume": 628,
    "sequence": 20,
    "title": "和襲美重題後池",
    "author": "陸龜蒙",
    "content": [
      "曉煙清露暗相和，浴雁浮鷗意緒多。",
      "卻是陳王詞賦錯，枉將心事托微波。"
    ]
  },
  {
    "volume": 628,
    "sequence": 21,
    "title": "和胥門閑泛",
    "author": "陸龜蒙",
    "content": [
      "細槳輕撶下白蘋，故城花謝綠陰新。",
      "豈無今日逃名士，試問南塘著屟人。"
    ]
  },
  {
    "volume": 628,
    "sequence": 22,
    "title": "襲美初植松桂偶題",
    "author": "陸龜蒙",
    "content": [
      "軒陰冉冉移斜日，寒韻泠泠入晚風。",
      "煙格月姿曾不改，至今猶似在山中。"
    ]
  },
  {
    "volume": 628,
    "sequence": 23,
    "title": "和襲美館娃宮懷古五絕",
    "author": "陸龜蒙",
    "content": [
      "三千雖衣水犀珠，半夜夫差國暗屠。",
      "猶有八人皆二八，獨教西子占亡吳。",
      "一宮花渚漾漣漪，俀墮鴉鬟出繭眉。",
      "可料座中歌舞袖，便將殘節拂降旗。",
      "幾多雲榭倚青冥，越焰燒來一片平。",
      "此地最應沾恨血，至今春草不勻生。",
      "江色分明練繞台，戰帆遙隔綺疏開。",
      "波神自厭荒淫主，勾踐樓船穩帖來。",
      "寶襪香綦碎曉塵，亂兵誰惜似花人。",
      "伯勞應是精靈使，猶向殘陽泣暮春。"
    ]
  },
  {
    "volume": 628,
    "sequence": 24,
    "title": "和襲美虎丘寺西小溪閑泛三絕",
    "author": "陸龜蒙",
    "content": [
      "樹號相思枝拂地，鳥語提壺聲滿溪。",
      "雲涯一裏千萬曲，直是漁翁行也迷。",
      "荒柳臥波渾似困，宿雲遮塢未全癡。",
      "雲情柳意蕭蕭會，若問諸餘總不知。",
      "每逢孤嶼一倚楫，便欲狂歌同采薇。",
      "任是煙蘿中待月，不妨欹枕扣舷歸。"
    ]
  },
  {
    "volume": 628,
    "sequence": 25,
    "title": "和襲美天竺寺八月十五夜桂子",
    "author": "陸龜蒙",
    "content": [
      "霜實常聞秋半夜，天臺天竺墮雲岑。",
      "如何兩地無人種，卻是湘漓是桂林。"
    ]
  },
  {
    "volume": 628,
    "sequence": 26,
    "title": "戲題襲美書印囊",
    "author": "陸龜蒙",
    "content": [
      "鵲銜龜顧妙無餘，不愛封侯愛石渠。",
      "應笑休文過萬卷，至今誰道沈家書。"
    ]
  },
  {
    "volume": 628,
    "sequence": 27,
    "title": "和襲美釣侶二章",
    "author": "陸龜蒙",
    "content": [
      "一艇輕撶看曉濤，接z5拋下漉春醪。",
      "相逢便倚蒹葭泊，更唱菱歌擘蟹螯。",
      "雨後沙虛古岸崩，魚梁移入亂雲層。",
      "歸時月墮汀洲暗，認得妻兒結網燈。"
    ]
  },
  {
    "volume": 628,
    "sequence": 28,
    "title": "和襲美寄同年韋校書",
    "author": "陸龜蒙",
    "content": [
      "萬古風煙滿故都，清才搜括妙無餘。",
      "可中寄與芸香客，便是江南地裏書。"
    ]
  },
  {
    "volume": 628,
    "sequence": 29,
    "title": "和襲美初冬偶作",
    "author": "陸龜蒙",
    "content": [
      "桐下空階疊綠錢，貂裘初綻擁高眠。",
      "小爐低幌還遮掩，酒滴灰香似去年。"
    ]
  },
  {
    "volume": 628,
    "sequence": 30,
    "title": "襲美醉中寄一壺並一絕，走筆次韻奉酬",
    "author": "陸龜蒙",
    "content": [
      "酒痕衣上雜莓苔，猶憶紅螺一兩杯。",
      "正被繞籬荒菊笑，日斜還有白衣來。"
    ]
  },
  {
    "volume": 628,
    "sequence": 31,
    "title": "再和次韻",
    "author": "陸龜蒙",
    "content": [
      "階下饑禽啄嫩苔，野人方倒病中杯。",
      "寒蔬賣卻還沽吃，可有金貂換得來。"
    ]
  },
  {
    "volume": 628,
    "sequence": 32,
    "title": "和襲美重玄寺雙矮檜",
    "author": "陸龜蒙",
    "content": [
      "可憐煙刺是青螺，如到雙林誤禮多。",
      "更憶早秋登北固，海門蒼翠出晴波。"
    ]
  },
  {
    "volume": 628,
    "sequence": 33,
    "title": "醉中戲贈襲美",
    "author": "陸龜蒙",
    "content": [
      "南北風流舊不同，傖吳今日若相通。",
      "病來猶伴金杯滿，欲得人呼小褚公。"
    ]
  },
  {
    "volume": 628,
    "sequence": 34,
    "title": "潤卿遺青z3飯兼之一絕，聊用答謝",
    "author": "陸龜蒙",
    "content": [
      "舊聞香積金仙食，今見青精玉斧餐。",
      "自笑鏡中無骨錄，可能飛上紫雪端。"
    ]
  },
  {
    "volume": 628,
    "sequence": 35,
    "title": "文宴招潤卿博士辭以道侶將至一絕寄之",
    "author": "陸龜蒙",
    "content": [
      "仙客何時下鶴翎，方瞳如水腦華清。",
      "不過傳達楊君夢，從許人間小兆聽。"
    ]
  },
  {
    "volume": 628,
    "sequence": 36,
    "title": "再招",
    "author": "陸龜蒙",
    "content": [
      "遙知道侶談玄次，又是文交麗事時。",
      "雖是寒輕雲重日，也留花簟待徐摛。"
    ]
  },
  {
    "volume": 628,
    "sequence": 37,
    "title": "玩金鸂鶒戲贈襲美",
    "author": "陸龜蒙",
    "content": [
      "曾向溪邊泊暮雲，至今猶憶浪花群。",
      "不知鏤羽凝香霧，堪與鴛鴦覺後聞。"
    ]
  },
  {
    "volume": 628,
    "sequence": 38,
    "title": "子規一首",
    "author": "陸龜蒙",
    "content": [
      "碧竿微露月玲瓏，謝豹傷心獨叫風。",
      "高處已應聞滴血，山榴一夜幾枝紅。"
    ]
  },
  {
    "volume": 628,
    "sequence": 39,
    "title": "寄題天臺國清寺齊梁體",
    "author": "陸龜蒙",
    "content": [
      "峰帶樓臺天外立，明河色近罘罳濕。",
      "松間石上定僧寒，半夜楢溪水聲急。"
    ]
  },
  {
    "volume": 628,
    "sequence": 40,
    "title": "奉和諫議酬先輩霜菊",
    "author": "陸龜蒙",
    "content": [
      "紫莖芳豔照西風，只怕霜華掠斷叢。",
      "爭奈病夫難強飲，應須速自召車公。"
    ]
  },
  {
    "volume": 628,
    "sequence": 41,
    "title": "和襲美詠皋橋",
    "author": "陸龜蒙",
    "content": [
      "橫截春流架斷虹，憑欄猶思五噫風。",
      "今來未必非梁孟，卻是無人斷伯通。"
    ]
  },
  {
    "volume": 628,
    "sequence": 42,
    "title": "和襲美悼鶴",
    "author": "陸龜蒙",
    "content": [
      "酆都香稻字重思，遙想飛魂去未饑。",
      "爭奈野鴉無數健，黃昏來占舊棲枝。"
    ]
  },
  {
    "volume": 628,
    "sequence": 43,
    "title": "和醉中襲美先起次韻",
    "author": "陸龜蒙",
    "content": [
      "莫唱豔歌凝翠黛，已通仙籍在金閨。",
      "他時若寄相思淚，紅粉痕應伴紫泥。"
    ]
  },
  {
    "volume": 628,
    "sequence": 44,
    "title": "和襲美酒病偶作次韻",
    "author": "陸龜蒙",
    "content": [
      "柳疏桐下晚窗明，只有微風為折酲。",
      "唯欠白綃籠解散，洛生閑詠兩三聲。"
    ]
  },
  {
    "volume": 628,
    "sequence": 45,
    "title": "憶白菊",
    "author": "陸龜蒙",
    "content": [
      "稚子書傳白菊開，西成相滯未容回。",
      "月明階下窗紗薄，多少清香透入來。"
    ]
  },
  {
    "volume": 628,
    "sequence": 46,
    "title": "和同潤卿寒夜訪襲美各惜其志次韻",
    "author": "陸龜蒙",
    "content": [
      "醉韻飄飄不可親，掉頭吟側華陽巾。",
      "如能跂腳南窗下，便是羲皇世上人。"
    ]
  },
  {
    "volume": 628,
    "sequence": 47,
    "title": "和襲美寒夜文宴潤卿有期不至",
    "author": "陸龜蒙",
    "content": [
      "細雨輕觴玉漏終，上清詞句落吟中。",
      "松齋一夜懷貞白，霜外空聞五粒風。"
    ]
  },
  {
    "volume": 628,
    "sequence": 48,
    "title": "移石盆",
    "author": "陸龜蒙",
    "content": [
      "移得龍泓瀲灩寒，月輪初下白雲端。",
      "無人盡日澄心坐，倒影新篁一兩竿。"
    ]
  },
  {
    "volume": 628,
    "sequence": 49,
    "title": "石竹花詠",
    "author": "陸龜蒙",
    "content": [
      "曾看南朝畫國娃，古蘿衣上碎明霞。",
      "而今莫共金錢鬥，買卻春風是此花。"
    ]
  }
]