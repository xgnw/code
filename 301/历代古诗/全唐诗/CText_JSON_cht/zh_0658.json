[
  {
    "volume": 658,
    "sequence": 1,
    "title": "詠月",
    "author": "羅隱",
    "content": [
      "湖上風高動白蘋，暫延清景此逡巡。來年違別成何事，半夜相看似故人。蟾向靜中矜爪距，兔隈明處弄精神。",
      "嫦娥老大應惆悵，倚泣蒼蒼桂一輪。"
    ]
  },
  {
    "volume": 658,
    "sequence": 2,
    "title": "宿荊州江陵驛",
    "author": "羅隱",
    "content": [
      "西游象闕愧知音，東下荊溪稱越吟。風動芰荷香四散，月明樓閣影相侵。閑欹別枕千般夢，醉送征帆萬里心。",
      "薜荔衣裳木蘭楫，異時煙雨好追尋。"
    ]
  },
  {
    "volume": 658,
    "sequence": 3,
    "title": "撫州別阮兵曹",
    "author": "羅隱",
    "content": [
      "雪晴天外見諸峰，幽軋行輪有去蹤。內史宅邊今獨恨，步兵廚畔舊相容。十年別鬢疑朝鏡，千里歸心著晚鐘。",
      "若不他時更青眼，未知誰肯薦臨邛。"
    ]
  },
  {
    "volume": 658,
    "sequence": 4,
    "title": "新安投所知",
    "author": "羅隱",
    "content": [
      "少年容易舍樵漁，曾辱明公薦子虛。漢殿夜寒時不食，宋都風急命何疏。雲埋野艇吟歸去，草沒山田賦遂初。",
      "長劍一尋歌一奏，此心爭肯為鱸魚。"
    ]
  },
  {
    "volume": 658,
    "sequence": 5,
    "title": "江邊有寄",
    "author": "羅隱",
    "content": [
      "江邊舊業半雕殘，每軫歸心即萬端。狂折野梅山店暖，醉吹村笛酒樓寒。只言聖代謀身易，爭奈貧儒得路難。",
      "同病同憂更何事，為君提筆劃漁竿。"
    ]
  },
  {
    "volume": 658,
    "sequence": 6,
    "title": "送友人歸夷門",
    "author": "羅隱",
    "content": [
      "二年流落大樑城，每送君歸即有情。別路算來成底事，舊遊言著似前生。苑荒懶認詞人會，門在空憐烈士名。",
      "至竟男兒分應定，不須惆悵穀中鶯。"
    ]
  },
  {
    "volume": 658,
    "sequence": 7,
    "title": "湘中見進士喬詡",
    "author": "羅隱",
    "content": [
      "吳公台下別經秋，破虜城邊暫駐留。一笑有情堪解夢，數年無故不同遊。雲牽楚思橫魚艇，柳送鄉心入酒樓。",
      "且酌松醪依舊醉，誰能相見向春愁。"
    ]
  },
  {
    "volume": 658,
    "sequence": 8,
    "title": "上霅川裴郎中",
    "author": "羅隱",
    "content": [
      "貴提金印出咸秦，瀟灑江城兩度春。一派水清疑見膽，數重山翠欲留人。望崇早合歸黃閣，詩好何妨戀白蘋。",
      "自是受恩心未足，卻垂雙翅羨吳均。"
    ]
  },
  {
    "volume": 658,
    "sequence": 9,
    "title": "錢塘江潮",
    "author": "羅隱",
    "content": [
      "怒聲洶洶勢悠悠，羅刹江邊地欲浮。漫道往來存大信，也知反復向平流。任拋巨浸疑無底，猛過西陵只有頭。",
      "至竟朝昏誰主掌，好騎赬鯉問陽侯。"
    ]
  },
  {
    "volume": 658,
    "sequence": 10,
    "title": "送人赴職任褒中",
    "author": "羅隱",
    "content": [
      "物態時情難重陳，夫君此去莫傷春。男兒只要有知己，才子何堪更問津。萬轉江山通蜀國，兩行珠翠見褒人。",
      "海棠花謝東風老，應念京都共苦辛。"
    ]
  },
  {
    "volume": 658,
    "sequence": 11,
    "title": "臨川投穆中丞",
    "author": "羅隱",
    "content": [
      "試將生計問蓬根，心委寒灰首戴盆。翅弱未知三島路，舌頑虛掉五侯門。嘯煙白狖沈高木，搗月清砧觸旅魂。",
      "家在碧江歸不得，十年魚艇長苔痕。"
    ]
  },
  {
    "volume": 658,
    "sequence": 12,
    "title": "早春送張坤歸大樑",
    "author": "羅隱",
    "content": [
      "蕭蕭羸馬正塵埃，又送輶軒向吹台。別酒莫辭今夜醉，故人知是幾時回。泉經華岳猶應凍，花到梁園始合開。",
      "為謝東門抱關吏，不堪惆悵滿離杯。"
    ]
  },
  {
    "volume": 658,
    "sequence": 13,
    "title": "東歸途中作",
    "author": "羅隱",
    "content": [
      "松橘蒼黃覆釣磯，早年生計近年違。老知風月終堪恨，貧覺家山不易歸。別岸客帆和雁落，晚程霜葉向人飛。",
      "買臣嚴助精靈在，應笑無成一布衣。"
    ]
  },
  {
    "volume": 658,
    "sequence": 14,
    "title": "送進士臧濆下第後歸池州",
    "author": "羅隱",
    "content": [
      "賦成無處換黃金，卻向春風動越吟。天子愛才雖仄席，諸生多病又沾襟。柳攀灞岸狂遮袂，水憶池陽淥滿心。",
      "珍重彩衣歸正好，莫將閒事系升沈。"
    ]
  },
  {
    "volume": 658,
    "sequence": 15,
    "title": "湘中贈范鄖",
    "author": "羅隱",
    "content": [
      "丹桂無心彼此諳，二年疏懶共江潭。愁知酒醆終難舍，老覺人情轉不堪。雲外鴛鴦非故舊，眼前膠漆似煙嵐。",
      "勞歌一曲霜風暮，擊折湘妃白玉簪。"
    ]
  },
  {
    "volume": 658,
    "sequence": 16,
    "title": "寄張侍郎",
    "author": "羅隱",
    "content": [
      "衰羸豈合話荊州，爭奈思多不自由。無路重趨桓典馬，有詩曾上仲宣樓。塵銷別跡堪垂淚，樹拂他門懶舉頭。",
      "一種人間太平日，獨教零落憶滄洲。"
    ]
  },
  {
    "volume": 658,
    "sequence": 17,
    "title": "渚宮秋思",
    "author": "羅隱",
    "content": [
      "楚城日暮煙靄深，楚人駐馬還登臨。襄王台下水無賴，神女廟前雲有心。千載是非難重問，一江風雨好閑吟。",
      "欲招屈宋當時魄，蘭敗荷枯不可尋。"
    ]
  },
  {
    "volume": 658,
    "sequence": 18,
    "title": "閒居早秋",
    "author": "羅隱",
    "content": [
      "槐杪清蟬煙雨餘，蕭蕭涼葉墮衣裾。噪槎烏散沈蒼嶺，弄杵風高上碧虛。百歲夢生悲蛺蝶，一朝香死泣芙蕖。",
      "六宮誰買相如賦，團扇恩情日日疏。"
    ]
  },
  {
    "volume": 658,
    "sequence": 19,
    "title": "建康",
    "author": "羅隱",
    "content": [
      "潮平遠岸草侵沙，東晉衰來最可嗟。庾舅已能窺帝室，王都還是預人家。山寒老樹啼風曲，泉暖枯骸動芷牙。",
      "欲起九原看一遍，秦淮聲急日西斜。"
    ]
  },
  {
    "volume": 658,
    "sequence": 20,
    "title": "送舒州宿松縣傅少府",
    "author": "羅隱",
    "content": [
      "江蘺漠漠樹重重，東過清淮到宿松。縣好也知臨浣水，官閑應得看灊峰。春生綠野吳歌怨，雪霽平郊楚酒濃。",
      "留取餘杯待張翰，明年歸棹一從容。"
    ]
  },
  {
    "volume": 658,
    "sequence": 21,
    "title": "經故洛陽城",
    "author": "羅隱",
    "content": [
      "敗垣危堞跡依稀，試駐羸驂吊落暉。跋扈以成梁冀在，簡書難問杜喬歸。由來世事須翻覆，未必餘才解是非。",
      "千載昆陽好功業，與君門下作恩威。"
    ]
  },
  {
    "volume": 658,
    "sequence": 22,
    "title": "夏州胡常侍",
    "author": "羅隱",
    "content": [
      "百尺高臺勃勃州，大刀長戟漢諸侯。征鴻過盡邊雲闊，戰馬閑來塞草秋。國計已推肝膽許，家財不為子孫謀。",
      "仍聞隴蜀由多事，深喜將軍未白頭。"
    ]
  },
  {
    "volume": 658,
    "sequence": 23,
    "title": "寄進士盧休",
    "author": "羅隱",
    "content": [
      "半年池口恨萍蓬，今日思量已夢中。遊子馬蹄難重到，故人尊酒與誰同。山橫翠後千重綠，蠟想歌時一燼紅。",
      "從此客程君不見，麥秋梅雨遍江東。"
    ]
  },
  {
    "volume": 658,
    "sequence": 24,
    "title": "贈先輩令狐補闕",
    "author": "羅隱",
    "content": [
      "中間聲跡早熏然，阻避鈞衡過十年。碧海浪高終濟物，蒼梧雲好已歸天。花迎彩服離鶯谷，柳傍東風觸馬鞭。",
      "應念淒涼洞庭客，夜深雙淚憶漁船。"
    ]
  },
  {
    "volume": 658,
    "sequence": 25,
    "title": "送秦州從事",
    "author": "羅隱",
    "content": [
      "一枝何足解人愁，拋卻還隨定遠侯。紫陌紅塵今別恨，九衢雙闕夜同遊。芳時易失勞行止，良會難期且駐留。",
      "若到邊庭有來使，試批書尾話梁州。"
    ]
  },
  {
    "volume": 658,
    "sequence": 26,
    "title": "湖州裴郎中赴闕後投簡寄友生",
    "author": "羅隱",
    "content": [
      "錦帳郎官塞詔年，汀洲曾駐木蘭船。禰衡酒醒春瓶倒，柳惲詩成海月圓。歌蹙遠山珠滴滴，漏催香燭淚漣漣。",
      "使君入拜吾徒在，宣室他時豈偶然。"
    ]
  },
  {
    "volume": 658,
    "sequence": 27,
    "title": "秋日泊平望驛寄太常裴郎中",
    "author": "羅隱",
    "content": [
      "蘋洲重到杳難期，西倚郵亭憶往時。北海尊中常有酒，東陽樓上豈無詩。地清每負生靈望，官重方升禮樂司。",
      "聞說江南舊歌曲，至今猶自唱吳姬。"
    ]
  },
  {
    "volume": 658,
    "sequence": 28,
    "title": "西塞山",
    "author": "羅隱",
    "content": [
      "吳塞當時指此山，吳都亡後綠孱顏。嶺梅乍暖殘妝恨，沙鳥初晴小隊閑。波闊魚龍應混雜，壁危猿狖奈奸頑。",
      "會將一副寒蓑笠，來與漁翁作往還。"
    ]
  },
  {
    "volume": 658,
    "sequence": 29,
    "title": "秋日汴河客舍酬友人",
    "author": "羅隱",
    "content": [
      "梁宋追遊早歲同，偶然違別事皆空。年如流水催何急，道似危途動即窮。醉舞且欣連夜月，狂吟還聚上樓風。",
      "煩君更枉騷人句，白鳳靈蛇滿袖中。"
    ]
  },
  {
    "volume": 658,
    "sequence": 30,
    "title": "東歸",
    "author": "羅隱",
    "content": [
      "仙桂高高似有神，貂裘敝盡取無因。難將白髮期公道，不覺丹枝屬別人。雙闕往來慚請謁，五湖歸後恥交親。",
      "盈盤紫蟹千卮酒，添得臨岐淚滿巾。"
    ]
  },
  {
    "volume": 658,
    "sequence": 31,
    "title": "廣陵李僕射借示近詩因投獻",
    "author": "羅隱",
    "content": [
      "朝論國計暮論兵，餘力猶隨鳳藻生。語繼盤盂拋俗格，氣兼河岳帶商聲。閑尋綺思千花麗，靜想高吟六義清。",
      "天柄已持堯典在，更堪回首問緣情。"
    ]
  },
  {
    "volume": 658,
    "sequence": 32,
    "title": "三衢哭孫員外",
    "author": "羅隱",
    "content": [
      "燕戀雕梁馬戀軒，此心從此更何言。直將塵外三生命，未敵君侯一日恩。紅蠟有時還入夢，片帆何處獨銷魂。",
      "忍看明發衣襟上，珠淚痕中見酒痕。"
    ]
  },
  {
    "volume": 658,
    "sequence": 33,
    "title": "篋中得故王郎中書",
    "author": "羅隱",
    "content": [
      "鳳裏前年別望郎，丁甯唯恐滯吳鄉。勸疏杯酒知妨事，乞與書題作裹糧。蘋鹿未能移海曲，縣花尋已落河陽。",
      "九原自此無因見，反復遺蹤淚萬行。"
    ]
  },
  {
    "volume": 658,
    "sequence": 34,
    "title": "淚",
    "author": "羅隱",
    "content": [
      "逼臉橫頤咽複勻，也曾讒毀也傷神。",
      "自從魯國潸然後，不是奸人即婦人。"
    ]
  },
  {
    "volume": 658,
    "sequence": 35,
    "title": "子規",
    "author": "羅隱",
    "content": [
      "銅梁路遠草青青，此恨那堪枕上聽。",
      "一種有冤猶可報，不如銜石疊滄溟。"
    ]
  },
  {
    "volume": 658,
    "sequence": 36,
    "title": "姑蘇台",
    "author": "羅隱",
    "content": [
      "讓高泰伯開基日，賢見延陵複命時。",
      "未會子孫因底事，解崇台榭為西施。"
    ]
  },
  {
    "volume": 658,
    "sequence": 37,
    "title": "王浚墓",
    "author": "羅隱",
    "content": [
      "男兒未必盡英雄，但到時來即命通。",
      "若使吳都猶王氣，將軍何處立殊功。"
    ]
  },
  {
    "volume": 658,
    "sequence": 38,
    "title": "京中晚望",
    "author": "羅隱",
    "content": [
      "心如野鹿跡如萍，謾向人間性一靈。",
      "往事不知多少夢，夜來和酒一時醒。"
    ]
  },
  {
    "volume": 658,
    "sequence": 39,
    "title": "寄竇澤處士二首",
    "author": "羅隱",
    "content": [
      "蘭亭醉客舊知聞，欲問平安隔海雲。",
      "不是金陵錢太尉，世間誰肯更容身。",
      "鼇背樓臺拂白榆，此中槎客亦踟躊。",
      "牢山道士無仙骨，卻向人間作酒徒。"
    ]
  }
]