[
  {
    "volume": 14,
    "sequence": 1,
    "title": "郊廟歌辭：太清宮樂章：煌煌",
    "content": [
      "煌煌道宮，肅肅太清。禮光尊祖，樂備充庭。",
      "罄竭誠至，希夷降靈。雲凝翠蓋，風焰紅旌。",
      "眾真以從，九奏初迎。永惟休佑，是錫和平。"
    ]
  },
  {
    "volume": 14,
    "sequence": 2,
    "title": "郊廟歌辭：太清宮樂章：沖和",
    "content": [
      "虛無結思，鐘磬和音。歌以頌德，香以達心。",
      "禮殊祼鬯，義感昭臨。靈車至止，慶垂愔愔。"
    ]
  },
  {
    "volume": 14,
    "sequence": 3,
    "title": "郊廟歌辭：太清宮樂章：香初上",
    "content": [
      "肅肅我祖，綿綿道宗。至感潛達，靈心暗通。",
      "雲輧禦氣，芝蓋隨風。四時禋祀，萬國來同。"
    ]
  },
  {
    "volume": 14,
    "sequence": 4,
    "title": "郊廟歌辭：太清宮樂章：再上",
    "content": [
      "仙宗績道，我李承天。慶深虛極，符光象先。",
      "俗登仁壽，化闡蟺涓。五千貽範，億萬斯年。"
    ]
  },
  {
    "volume": 14,
    "sequence": 5,
    "title": "郊廟歌辭：太清宮樂章：終上",
    "content": [
      "不宰元功，無為上聖。洪源長髮，誕受天命。",
      "金奏迎真，璿宮展盛。備禮周樂，垂光儲慶。"
    ]
  },
  {
    "volume": 14,
    "sequence": 6,
    "title": "郊廟歌辭：太清宮樂章：紫極舞",
    "content": [
      "至道生元氣，重圓法混成。無為觀大象，沖用體常名。",
      "仙樂臨丹闕，雲車出玉京。靈符百代應，瑞節九貞迎。",
      "寶運開皇極，天臨映太清。長垂一德慶，永庇萬方寧。"
    ]
  },
  {
    "volume": 14,
    "sequence": 7,
    "title": "郊廟歌辭：太清宮樂章：序入破第一奏",
    "content": [
      "真宗開妙理，沖教統清虛。化演無為日，言昭有象初。",
      "瑤台肅靈瑞，金闕映仙居。一奏三清樂，長回八景輿。"
    ]
  },
  {
    "volume": 14,
    "sequence": 8,
    "title": "郊廟歌辭：太清宮樂章：第二奏",
    "content": [
      "虛極仙宗本，希夷象帝先。百靈朝太上，萬法祖重圓。",
      "善貸惟沖德，功成謂自然。雲門達和氣，思用合鈞天。"
    ]
  },
  {
    "volume": 14,
    "sequence": 9,
    "title": "郊廟歌辭：太清宮樂章：第三奏",
    "content": [
      "元符傳紫極，寶祚啟高真。道德先垂裕，沖和已化淳。",
      "人風齊太古，天瑞葉惟新。仙樂清都上，長明交泰辰。"
    ]
  },
  {
    "volume": 14,
    "sequence": 10,
    "title": "郊廟歌辭：太清宮樂章：登歌",
    "content": [
      "嚴禋展事，理潔烝嘗。皇矣聖祖，德惟馨香。",
      "盛薦既撤，工歌載揚。大來之慶，降福穰穰。"
    ]
  },
  {
    "volume": 14,
    "sequence": 11,
    "title": "郊廟歌辭：太清宮樂章：真和",
    "content": [
      "玉磬含香，金爐既馥。風馭泠泠，雲壇肅肅。",
      "杳歸大象，霈流嘉福。俾甯萬邦，無思不服。"
    ]
  },
  {
    "volume": 14,
    "sequence": 12,
    "title": "郊廟歌辭：德明興聖廟樂章：迎神",
    "content": [
      "元尊九德，佐堯光宅。烈祖太宗，方周作伯。",
      "響懷霜露，樂變金石。白雲清風，仿佛來格。"
    ]
  },
  {
    "volume": 14,
    "sequence": 13,
    "title": "郊廟歌辭：德明興聖廟樂章：登歌奠幣",
    "content": [
      "四時有典，百事來祭。尊祖奉宗，嚴禋大帝。",
      "禮先蒼璧，奠幣黝制。于斯萬年，熙成帝系。"
    ]
  },
  {
    "volume": 14,
    "sequence": 14,
    "title": "郊廟歌辭：德明興聖廟樂章：迎俎",
    "content": [
      "盛牲實俎，涓選休成。鼎煁陽燧，玉盥陰精。",
      "有飶嘉豆，既和大羹。侑以清樂，細齊人情。"
    ]
  },
  {
    "volume": 14,
    "sequence": 15,
    "title": "郊廟歌辭：德明興聖廟樂章：德明酌獻",
    "content": [
      "清廟奕奕，和樂雍雍。器尊犧象，禮屬宗公。",
      "白水方祼，黃流在中。謨明之德，萬古清風。"
    ]
  },
  {
    "volume": 14,
    "sequence": 16,
    "title": "郊廟歌辭：德明興聖廟樂章：興聖酌獻",
    "content": [
      "閟宮靜謐，合樂周張。泰奠始獻，百末重觴。",
      "震澹存誠，庶幾迪嘗。遙源之祚，天漢靈長。"
    ]
  },
  {
    "volume": 14,
    "sequence": 17,
    "title": "郊廟歌辭：德明興聖廟樂章：亞獻終獻",
    "content": [
      "惟清惟肅，靡聞靡見。舉備九成，俯終三獻。",
      "慶彰曼壽，胙徹嘉薦。瘞玉埋牲，禮神斯遍。"
    ]
  },
  {
    "volume": 14,
    "sequence": 18,
    "title": "郊廟歌辭：德明興聖廟樂章：送神",
    "content": [
      "元精回復，靈貺繁滋。風灑蘭路，雲搖桂旗。",
      "高丘緬邈，涼部逶遲。瞻望靡及，纏綿永思。"
    ]
  },
  {
    "volume": 14,
    "sequence": 19,
    "title": "郊廟歌辭：儀坤廟樂章：永和",
    "author": "徐彥伯",
    "content": [
      "猗若清廟，肅肅熒熒。國薦嚴祀，坤興淑靈。",
      "有幾在室，有樂在庭。臨茲孝享，百祿惟寧。"
    ]
  },
  {
    "volume": 14,
    "sequence": 20,
    "title": "郊廟歌辭：儀坤廟樂章：金奏",
    "content": [
      "陰靈曜祉，軒曜降精。祥符淑氣，慶集柔明。",
      "瑤俎既列，雕桐發聲。徽猷永遠，比德皇英。"
    ]
  },
  {
    "volume": 14,
    "sequence": 21,
    "title": "郊廟歌辭：儀坤廟樂章：太和",
    "author": "丘說",
    "content": [
      "孝哉我後，沖乎乃聖。道映重華，德輝文命。",
      "慕深視篋，情殷撫鏡。萬國移風，兆人承慶。"
    ]
  },
  {
    "volume": 14,
    "sequence": 22,
    "title": "郊廟歌辭：儀坤廟樂章：肅和",
    "author": "張齊賢",
    "content": [
      "祼圭既濯，郁鬯既陳。畫幕雲舉，黃流玉醇。",
      "儀充獻酌，禮盛眾禋。地察惟孝，愉焉饗親。"
    ]
  },
  {
    "volume": 14,
    "sequence": 23,
    "title": "郊廟歌辭：儀坤廟樂章：雍和",
    "author": "鄭善玉",
    "content": [
      "酌鬱既灌，薌蕭方爇。籩豆靜器，簠簋芬飶。",
      "魚臘薦美，牲牷表潔。是戢是將，載迎載列。"
    ]
  },
  {
    "volume": 14,
    "sequence": 24,
    "title": "郊廟歌辭：儀坤廟樂章：昭升",
    "author": "薛稷",
    "content": [
      "陽靈配德，陰魄昭升。堯壇鳳下，漢室龍興。",
      "伣天作對，前旒是凝。化行南國，道盛西陵，造舟集灌，無德而稱。我粢既絜，我醴既澄。",
      "陰陰靈廟，光靈若憑。德馨惟享，孝思烝烝。"
    ]
  },
  {
    "volume": 14,
    "sequence": 25,
    "title": "郊廟歌辭：儀坤廟樂章：坤貞",
    "content": [
      "幹道既亨，坤元以貞。肅雍攸在，輔佐斯成。",
      "外睦九族，內光一庭。克生睿哲，祚我休明。",
      "欽若徽範，悠哉淑靈。建茲清宮，於彼上京。",
      "縮茅以獻，絜秬惟馨。實受其福，期乎億齡。"
    ]
  },
  {
    "volume": 14,
    "sequence": 26,
    "title": "郊廟歌辭：儀坤廟樂章：壽和",
    "author": "徐堅",
    "content": [
      "于穆清廟，肅雍嚴祀。合福受厘，介以繁祉。"
    ]
  },
  {
    "volume": 14,
    "sequence": 27,
    "title": "郊廟歌辭：儀坤廟樂章：舒和",
    "author": "胡雄",
    "content": [
      "送文迎武遞參差，一始一終光聖儀。",
      "四海生人歌有慶，千齡孝享肅無虧。"
    ]
  },
  {
    "volume": 14,
    "sequence": 28,
    "title": "郊廟歌辭：儀坤廟樂章：安和",
    "author": "劉子玄",
    "content": [
      "妙算申帷幄，神謀及廟庭。兩階文物備，七德武功成。",
      "校獵長楊苑，屯軍細柳營。將軍獻凱入，歌舞溢重城。"
    ]
  },
  {
    "volume": 14,
    "sequence": 29,
    "title": "郊廟歌辭：儀坤廟樂章：雍和",
    "author": "員半千",
    "content": [
      "孝享雲畢，惟徹有章。雲感玄羽，風淒素商。",
      "瞻望神座，祗戀匪遑。禮終樂闋，肅雍鏘鏘。"
    ]
  },
  {
    "volume": 14,
    "sequence": 30,
    "title": "郊廟歌辭：儀坤廟樂章：永和",
    "author": "祝欽明",
    "content": [
      "閟宮實實，清廟微微。降格無象，馨香有依。",
      "式昭纂慶，方融嗣徽。明禋是享，神保聿歸。"
    ]
  },
  {
    "volume": 14,
    "sequence": 31,
    "title": "郊廟歌辭：儀坤廟樂章：迎神",
    "content": [
      "月靈降德，坤元授光。娥英比秀，任姒均芳。",
      "瑤台薦祉，金屋延祥。迎神有樂，歆此嘉薌。"
    ]
  },
  {
    "volume": 14,
    "sequence": 32,
    "title": "郊廟歌辭：儀坤廟樂章：送神",
    "content": [
      "玉帛儀大，金絲奏廣。靈應有孚，冥征不爽。",
      "降彼休福，歆茲禋享。送樂有章，神麾其上。"
    ]
  },
  {
    "volume": 14,
    "sequence": 33,
    "title": "郊廟歌辭：昭德皇后廟樂章：永和",
    "content": [
      "穆清廟，薦嚴禋。昭禮備，和樂新。",
      "望靈光，集元辰。祚無極，享萬春。"
    ]
  },
  {
    "volume": 14,
    "sequence": 34,
    "title": "郊廟歌辭：昭德皇后廟樂章：肅和",
    "content": [
      "誠心達，娛樂分。升簫膋，鬱氛氳。",
      "茅既縮，鬯既熏。後來思，福如雲。"
    ]
  },
  {
    "volume": 14,
    "sequence": 35,
    "title": "郊廟歌辭：昭德皇后廟樂章：雍和",
    "content": [
      "我將我享，盡明而誠。載芬黍稷，載滌犧牲。",
      "懿矣元良，萬邦以貞。心乎愛敬，若睹容聲。"
    ]
  },
  {
    "volume": 14,
    "sequence": 36,
    "title": "郊廟歌辭：昭德皇后廟樂章：坤元",
    "content": [
      "于穆先後，麗聖稱崇。母臨萬宇，道被六宮。",
      "昌時協慶，理內成功。殷薦明德，傳芳國風。"
    ]
  },
  {
    "volume": 14,
    "sequence": 37,
    "title": "郊廟歌辭：昭德皇后廟樂章：壽和",
    "content": [
      "工祝致告，徽音不遐。酒醴咸旨，馨香具嘉。",
      "受厘獻祉，永慶邦家。"
    ]
  },
  {
    "volume": 14,
    "sequence": 38,
    "title": "郊廟歌辭：昭德皇后廟樂章：舒和",
    "content": [
      "金枝羽部徹清歌，瑤台肅穆笙磬羅。",
      "諧音遍響合明意，萬類昭融靈應多。"
    ]
  },
  {
    "volume": 14,
    "sequence": 39,
    "title": "郊廟歌辭：昭德皇后廟樂章：凱安",
    "content": [
      "辰位列四星，帝功參十亂。進賢勤內輔，扈蹕清多難。",
      "承天厚載均，並耀宵光燦。留徽藹前躅，萬古披圖煥。"
    ]
  },
  {
    "volume": 14,
    "sequence": 40,
    "title": "郊廟歌辭：昭德皇后廟樂章：雍和",
    "content": [
      "公屍既起，享禮載終。稱歌進徹，盡敬繇衷。",
      "澤流惠下，大小咸同。"
    ]
  },
  {
    "volume": 14,
    "sequence": 41,
    "title": "郊廟歌辭：昭德皇后廟樂章：永和",
    "content": [
      "昭事終，幽享餘。移月禦，返仙居。",
      "璿庭寂，靈幄虛。顧裴回，感皇儲。"
    ]
  }
]