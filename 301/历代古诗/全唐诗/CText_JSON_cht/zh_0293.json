[
  {
    "volume": 293,
    "sequence": 1,
    "title": "送鄭明府貶嶺南",
    "author": "司空曙",
    "content": [
      "青楓江色晚，楚客獨傷春。共對一尊酒，相看萬里人。",
      "猜嫌成謫宦，正直不防身。莫畏炎方久，年年雨露新。"
    ]
  },
  {
    "volume": 293,
    "sequence": 2,
    "title": "寄衛明府常見短靴褐裘，又務持誦是以有末句之贈",
    "author": "司空曙",
    "content": [
      "柴桑官舍近東林，兒稚初髫即道心。側寄繩床嫌憑幾，斜安苔幘懶穿簪。高僧靜望山僮逐，走吏喧來水鴨沈。",
      "翠竹黃花皆佛性，莫教塵境誤相侵。"
    ]
  },
  {
    "volume": 293,
    "sequence": 3,
    "title": "酬李端校書見贈",
    "author": "司空曙",
    "content": [
      "綠槐垂穗乳烏飛，忽憶山中獨未歸。青鏡流年看發變，白雲芳草與心違。乍逢酒客春遊慣，久別林僧夜坐稀。",
      "昨日聞君到城闕，莫將簪弁勝荷衣。"
    ]
  },
  {
    "volume": 293,
    "sequence": 4,
    "title": "過盧秦卿舊居",
    "author": "司空曙",
    "content": [
      "五柳茅茨楚國賢，桔槔蔬圃水涓涓。黃花寒後難逢蝶。",
      "紅葉晴來忽有蟬。韓康助采君臣藥，支遁同看內外篇。",
      "為問潛夫空著論，如何侍從賦甘泉。"
    ]
  },
  {
    "volume": 293,
    "sequence": 5,
    "title": "秋園",
    "author": "司空曙",
    "content": [
      "傷秋不是惜年華，別憶春風碧玉家。",
      "強向衰叢見芳意，茱萸紅實似繁花。"
    ]
  },
  {
    "volume": 293,
    "sequence": 6,
    "title": "送王使君赴太原拜節度副使",
    "author": "司空曙",
    "content": [
      "新從劉太尉，結束向並州。絡腦青絲騎，盤囊錦帶鉤。",
      "出關逢將校，下嶺擁戈矛。匣閉黃雲冷，山傳畫角秋。",
      "劍鋒將破虜，函道罷登樓。豈作書生老，當封萬戶侯。"
    ]
  },
  {
    "volume": 293,
    "sequence": 7,
    "title": "擬百勞歌",
    "author": "司空曙",
    "content": [
      "朱絲紐弦金點雜，雙蒂芙蓉共開合。誰家稚女著羅裳，紅粉青眉嬌暮妝。木難作床牙作席，雲母屏風光照壁。",
      "玉顏年幾新上頭，回身斂笑多自羞。紅銷月落不復見，可惜當時誰拂面。"
    ]
  },
  {
    "volume": 293,
    "sequence": 8,
    "title": "迎神",
    "author": "司空曙",
    "content": [
      "吉日兮臨水，沐青蘭兮白芷。假山鬼兮請東皇，托靈均兮邀帝子。吹參差兮正苦。舞婆娑兮未已。",
      "鸞旌圓蓋望欲來，山雨霏霏江浪起。神既降兮我獨知，目成再拜為陳詞。"
    ]
  },
  {
    "volume": 293,
    "sequence": 9,
    "title": "送神",
    "author": "司空曙",
    "content": [
      "神之去，回風嫋嫋雲容與。桂尊瑤席不復陳，蒼山綠水暮愁人。"
    ]
  },
  {
    "volume": 293,
    "sequence": 10,
    "title": "殘鶯百囀歌同王員外耿拾遺吉中孚李端遊慈恩各賦一物",
    "author": "司空曙",
    "content": [
      "殘鶯一何怨，百囀相尋續。始辨下將高，稍分長複促。",
      "綿蠻巧狀語，機節終如曲。野客賞應遲，幽僧聞詎足。",
      "禪齋深樹夏陰清，零落空餘三兩聲。金穀箏中傳不似，山陽笛裏寫難成。憶昨亂啼無遠近，晴宮曉色偏相引。",
      "送暖初隨柳色來，辭芳暗逐花枝盡。歌殘鶯，歌殘鶯，悠然萬感生。謝脁羈懷方一聽，何郎閑吟本多情。",
      "乃知眾鳥非儔比，暮噪晨鳴倦人耳。共愛奇音那可親，年年出谷待新春。此時斷絕為君惜，明日玄蟬催發白。"
    ]
  },
  {
    "volume": 293,
    "sequence": 11,
    "title": "過終南柳處士",
    "author": "司空曙",
    "content": [
      "雲起山蒼蒼，林居蘿薜荒。幽人老深境，素發與青裳。",
      "雨滌莓苔綠，風搖松桂香。洞泉分溜淺，岩筍出叢長。",
      "敗屨安松砌，餘棋在石床。書名一為別，還路已堪傷。"
    ]
  },
  {
    "volume": 293,
    "sequence": 12,
    "title": "春送郭大之官",
    "author": "司空曙",
    "content": [
      "明府之官官舍春，春風辭我兩三人。",
      "可憐江縣閑無事，手板支頤獨詠貧。"
    ]
  },
  {
    "volume": 293,
    "sequence": 13,
    "title": "送鄭錫",
    "author": "司空曙",
    "content": [
      "漢陽雲樹清無極，蜀國風煙思不堪。",
      "莫怪別君偏有淚，十年曾事晉征南。"
    ]
  },
  {
    "volume": 293,
    "sequence": 14,
    "title": "同張參軍喜李尚書寄新琴",
    "author": "司空曙",
    "content": [
      "新琴傳鳳凰，晴景稱高張。白玉連徽淨，朱絲系爪長。",
      "輕埃隨拂拭，雜籟滿鏗鏘。暗想山泉合，如親蘭蕙芳。",
      "正聲消鄭衛，古狀掩笙簧。遠識賢人意，清風願激揚。"
    ]
  },
  {
    "volume": 293,
    "sequence": 15,
    "title": "苦熱",
    "author": "司空曙",
    "content": [
      "暑氣發炎州，焦煙遠未收。嘯風兼熾焰，揮汗訝成流。",
      "鸛鵲投林盡，龜魚擁石稠。漱泉齊飲酎，衣葛劇兼裘，長簟貪欹枕，輕巾懶掛頭。招商如有曲，一為取新秋。"
    ]
  },
  {
    "volume": 293,
    "sequence": 16,
    "title": "送人歸黔府",
    "author": "司空曙",
    "content": [
      "伏波簫鼓水雲中，長戟如霜大旆紅。",
      "油幕曉開飛鳥絕，翩翩上將獨趨風。"
    ]
  },
  {
    "volume": 293,
    "sequence": 17,
    "title": "雜興",
    "author": "司空曙",
    "content": [
      "月沒遼城暗出師，雙龍金角曉天悲。",
      "黃塵滿目隨風散，不認將軍燕尾旗。"
    ]
  },
  {
    "volume": 293,
    "sequence": 18,
    "title": "歲暮懷崔峒耿湋",
    "author": "司空曙",
    "content": [
      "臘月江天見春色，白花青柳疑寒食。",
      "洛陽舊社各東西，楚國遊人不相識。"
    ]
  },
  {
    "volume": 293,
    "sequence": 19,
    "title": "觀妓",
    "author": "司空曙",
    "content": [
      "翠蛾紅臉不勝情，管絕弦餘發一聲。",
      "銀燭搖搖塵暗下，卻愁紅粉淚痕生。"
    ]
  },
  {
    "volume": 293,
    "sequence": 20,
    "title": "過長林湖西酒家",
    "author": "司空曙",
    "content": [
      "湖草青青三兩家，門前桃杏一般花。",
      "遷人到處唯求醉，聞說漁翁有酒賒。"
    ]
  },
  {
    "volume": 293,
    "sequence": 21,
    "title": "過閻采病居",
    "author": "司空曙",
    "content": [
      "每逢佳節何曾坐，唯有今年不得遊。",
      "張邴臥來休送客，菊花楓葉向誰秋。"
    ]
  },
  {
    "volume": 293,
    "sequence": 22,
    "title": "送程秀才",
    "author": "司空曙",
    "content": [
      "悠悠多路岐，相見又別離。東風催節換，焰焰春陽散。",
      "楚草漸煙綿，江雲亦蕪漫。送子恨何窮，故關如夢中。",
      "遊人盡還北，旅雁辭南國。楓樹幾回青，逐臣歸不得。"
    ]
  },
  {
    "volume": 293,
    "sequence": 23,
    "title": "長林令衛象餳絲結歌",
    "author": "司空曙",
    "content": [
      "主人雕盤盤素絲，寒女眷眷墨子悲。乃言假使餳為之，八珍重遝失顏色。手援玉箸不敢持，始狀芙蓉新出水。",
      "仰坼重衣傾萬蕊，又如合歡交亂枝，紅茸向暮花參差。",
      "吳蠶絡繭抽尚絕，細縷纖毫看欲滅。雪發羞垂倭墮鬟，繡囊畏並茱萸結。我愛此絲巧，妙絕世間無，為君作歌陳座隅。"
    ]
  },
  {
    "volume": 293,
    "sequence": 24,
    "title": "酬崔峒見寄",
    "author": "司空曙",
    "content": [
      "趨陪禁掖雁行隨，遷放江潭鶴發垂。素浪遙疑太液水，青楓忽似萬年枝。嵩南春遍愁魂夢。壺口雲深隔路岐。",
      "共望漢朝多沛澤，蒼蠅早晚得先知。"
    ]
  },
  {
    "volume": 293,
    "sequence": 25,
    "title": "聞春雷",
    "author": "司空曙",
    "content": [
      "水國春雷早，闐闐若眾車。自憐遷逐者，猶滯蟄藏餘。"
    ]
  },
  {
    "volume": 293,
    "sequence": 26,
    "title": "晚秋西省寄上李韓二舍人",
    "author": "司空曙",
    "content": [
      "晝漏傳清唱，天恩禁旅秋。雁親承露掌，砧隔曝衣樓。",
      "賜膳中人送，餘香侍女收。仍聞勞上直，晚步鳳池頭。"
    ]
  },
  {
    "volume": 293,
    "sequence": 27,
    "title": "下武昌江行望涔陽",
    "author": "司空曙",
    "content": [
      "悠悠次楚鄉，楚口下涔陽。雪隱洲渚暗，沙高蘆荻黃。",
      "漁人共留滯，水鳥自喧翔。懷土年空盡，春風又淼茫。"
    ]
  },
  {
    "volume": 293,
    "sequence": 28,
    "title": "送史申之峽州",
    "author": "司空曙",
    "content": [
      "峽口巴江外，無風浪亦翻。蒹葭新有雁，雲雨不離猿。",
      "行客思鄉遠，愁人賴酒昏。檀郎好聯句，共滯謝家門。"
    ]
  },
  {
    "volume": 293,
    "sequence": 29,
    "title": "送王閏",
    "author": "司空曙",
    "content": [
      "相送臨寒水，蒼然望故關。江蕪連夢澤，楚雪入商山。",
      "話我他年舊，看君此日還。因將自悲淚，一灑別離間。"
    ]
  },
  {
    "volume": 293,
    "sequence": 30,
    "title": "江園書事寄盧綸",
    "author": "司空曙",
    "content": [
      "種柳南江邊，閉門三四年。豔花那勝竹，凡鳥不如蟬。",
      "嗜酒漸嬰渴，讀書多欲眠。平生故交在，白首遠相憐。"
    ]
  },
  {
    "volume": 293,
    "sequence": 31,
    "title": "送鄭況往淮南",
    "author": "司空曙",
    "content": [
      "西楚見南關，蒼蒼落日間。雲離大雷樹，潮入秣陵山。",
      "登戍因高望，停橈放溜閑。陳公有賢榻，君去豈空還。"
    ]
  },
  {
    "volume": 293,
    "sequence": 32,
    "title": "題江陵臨沙驛樓",
    "author": "司空曙",
    "content": [
      "江天清更愁，風柳入江樓。雁惜楚山晚，蟬知秦樹秋。",
      "淒涼多獨醉，零落半同遊。豈複平生意，蒼然蘭杜洲。"
    ]
  },
  {
    "volume": 293,
    "sequence": 33,
    "title": "新蟬",
    "author": "司空曙",
    "content": [
      "今朝蟬忽鳴，遷客若為情。便覺一年老，能令萬感生。",
      "微風方滿樹，落日稍沉城。為問同懷者，淒涼聽幾聲。"
    ]
  },
  {
    "volume": 293,
    "sequence": 34,
    "title": "送張弋",
    "author": "司空曙",
    "content": [
      "擁棹江天曠，蒼然下郢城。冰霜葭菼變，雲澤鷓鴣鳴。",
      "酒倦臨流醉，人逢置榻迎。嘗聞藉東觀，不獨魯諸生。"
    ]
  },
  {
    "volume": 293,
    "sequence": 35,
    "title": "送僧無言歸山",
    "author": "司空曙",
    "content": [
      "袈裟出塵外，山徑幾盤緣。人到白雲樹，鶴沉青草田。",
      "龕泉朝請盥，松籟夜和禪。自昔聞多學，逍遙注一篇。"
    ]
  },
  {
    "volume": 293,
    "sequence": 36,
    "title": "和盧校書文若早入使院書事",
    "author": "司空曙",
    "content": [
      "解帶獨裴回，秋風如水來。軒墀濕繁露，琴幾拂輕埃。",
      "晨鳥猶在葉，夕蟲餘□苔。蒼然發高興，相仰坐難陪。"
    ]
  },
  {
    "volume": 293,
    "sequence": 37,
    "title": "送史澤之長沙",
    "author": "司空曙",
    "content": [
      "謝脁懷西府，單車觸火雲。野蕉依戍客，廟竹映湘君。",
      "夢渚巴山斷，長沙楚路分。一杯從別後，風月不相聞。"
    ]
  },
  {
    "volume": 293,
    "sequence": 38,
    "title": "田家",
    "author": "司空曙",
    "content": [
      "田家喜雨足，鄰老相招攜。泉溢溝塍壞，麥高桑柘低。",
      "呼兒催放犢，宿客待烹雞。搔首蓬門下，如將軒冕齊。"
    ]
  },
  {
    "volume": 293,
    "sequence": 39,
    "title": "送盧堪",
    "author": "司空曙",
    "content": [
      "羈貧不易去，此日始西東。旅舍秋霖葉，行人寒草風。",
      "酒醒餘恨在，野餞暫遊同。莫使禰生刺，空留懷袖中。"
    ]
  },
  {
    "volume": 293,
    "sequence": 40,
    "title": "送柳震入蜀",
    "author": "司空曙",
    "content": [
      "粉堞連青氣，喧喧雜萬家。夷人祠竹節，蜀鳥乳桐花。",
      "酒報新豐景，琴迎抵峽斜。多聞滯遊客，不似在天涯。"
    ]
  },
  {
    "volume": 293,
    "sequence": 41,
    "title": "送李嘉佑正字括圖書兼往揚州覲省",
    "author": "司空曙",
    "content": [
      "不事蘭台貴，全多韋帶風。儒官比劉向，使者得陳農。",
      "晚燒平蕪外，朝陽疊浪東。歸來喜調膳，寒筍出林中。"
    ]
  },
  {
    "volume": 293,
    "sequence": 42,
    "title": "送劉侍禦",
    "author": "司空曙",
    "content": [
      "獄成收夜燭，整豸出登車。黃葉辭荊楚，青山背漢初。",
      "早朝新羽衛，晚下步徒胥。應念長沙謫，思鄉不食魚。"
    ]
  },
  {
    "volume": 293,
    "sequence": 43,
    "title": "送龐判官赴黔中",
    "author": "司空曙",
    "content": [
      "天遠風煙異，西南見一方。亂山來蜀道，諸水出辰陽。",
      "堆案青油暮，看棋畫角長。論文誰可制，記室有何郎。"
    ]
  },
  {
    "volume": 293,
    "sequence": 44,
    "title": "送人游嶺南",
    "author": "司空曙",
    "content": [
      "萬里南遊客，交州見柳條。逢迎人易合，時日酒能消。",
      "浪曉浮青雀，風溫解黑貂。囊金如未足，莫恨故鄉遙。"
    ]
  },
  {
    "volume": 293,
    "sequence": 45,
    "title": "送曹同椅",
    "author": "司空曙",
    "content": [
      "青春三十餘，眾藝盡無如。中散詩傳畫，將軍扇續書。",
      "楚田晴下雁，江日暖遊魚。惆悵空相送，歡遊自此疏。"
    ]
  },
  {
    "volume": 293,
    "sequence": 46,
    "title": "送鄂州張別駕襄陽覲省",
    "author": "司空曙",
    "content": [
      "蒼蒼峴亭路，臘月漢陽春。帶雪半山寺，行沙隔水人。",
      "王祥因就宦，萊子不違親。正恨殊鄉別，千條楚柳新。"
    ]
  },
  {
    "volume": 293,
    "sequence": 47,
    "title": "送魏季羔游長沙覲兄",
    "author": "司空曙",
    "content": [
      "蘆荻湘江水，蕭蕭萬里秋。鶴高看迥野，蟬遠入中流。",
      "訪友多成滯，攜家不厭遊。惠連仍有作，知得從兄酬。"
    ]
  },
  {
    "volume": 293,
    "sequence": 48,
    "title": "雜言",
    "author": "司空曙",
    "content": [
      "伏餘西景移，風雨灑輕絺。燕拂青蕪地，蟬鳴紅葉枝。"
    ]
  },
  {
    "volume": 293,
    "sequence": 49,
    "title": "玩花與衛象同醉",
    "author": "司空曙",
    "content": [
      "衰鬢千莖雪，他鄉一樹花。今朝與君醉，忘卻在長沙。"
    ]
  },
  {
    "volume": 293,
    "sequence": 50,
    "title": "送王尊師歸湖州",
    "author": "司空曙",
    "content": [
      "煙蕪滿洞青山繞，幢節飄空紫鳳飛。金闕乍看迎日麗，玉簫遙聽隔花微。多開石髓供調膳，時禦霓裳奉易衣。",
      "莫學遼東華表上，千年始欲一回歸。"
    ]
  },
  {
    "volume": 293,
    "sequence": 51,
    "title": "九日洛東亭",
    "author": "司空曙",
    "content": [
      "風息斜陽盡，遊人曲落間。采花因覆酒，行草轉看山。",
      "柳散新霜下，天晴早雁還。傷秋非騎省，玄發白成斑。"
    ]
  },
  {
    "volume": 293,
    "sequence": 52,
    "title": "九日送人",
    "author": "司空曙",
    "content": [
      "送人冠獬豸，值節佩茱萸。均賦征三壤，登車出五湖。",
      "水風淒落日，岸葉颯衰蕪。自恨塵中使，何因在路隅。"
    ]
  },
  {
    "volume": 293,
    "sequence": 53,
    "title": "哭王注",
    "author": "司空曙",
    "content": [
      "已歎漳濱臥，何言駐隙難。異才傷促短，諸友哭門闌。",
      "古道松聲暮，荒阡草色寒。延陵今葬子，空使魯人觀。"
    ]
  },
  {
    "volume": 293,
    "sequence": 54,
    "title": "遇谷口道士",
    "author": "司空曙",
    "content": [
      "一見林中客，閑知州縣勞。白雲秋色遠，蒼嶺夕陽高。",
      "自說名因石，誰逢手種桃。丹經倘相授，何用戀青袍。"
    ]
  },
  {
    "volume": 293,
    "sequence": 55,
    "title": "喜外弟盧綸見宿",
    "author": "司空曙",
    "content": [
      "靜夜四無鄰，荒居舊業貧。雨中黃葉樹，燈下白頭人。",
      "以我獨沈久，愧君相見頻。平生自有分，況是蔡家親。"
    ]
  },
  {
    "volume": 293,
    "sequence": 56,
    "title": "深上人見訪憶李端",
    "author": "司空曙",
    "content": [
      "雁稀秋色盡，落日對寒山。避事多稱疾，留僧獨閉關。",
      "心歸塵俗外，道勝有無間。仍憶東林友，相期久不還。"
    ]
  },
  {
    "volume": 293,
    "sequence": 57,
    "title": "宿青龍寺故曇上人院",
    "author": "司空曙",
    "content": [
      "年深宮院在，舊客自相逢。閉戶臨寒竹，無人有夜鐘。",
      "降龍今已去，巢鶴竟何從。坐見繁星曉，淒涼識舊峰。"
    ]
  },
  {
    "volume": 293,
    "sequence": 58,
    "title": "送張煉師還峨嵋山",
    "author": "司空曙",
    "content": [
      "太一天壇天柱西，垂蘿為幌石為梯。前登靈境青霄絕，下視人間白日低。松籟萬聲和管磬，丹光五色雜虹霓。",
      "春山一入尋無路，鳥響煙深水滿溪。"
    ]
  },
  {
    "volume": 293,
    "sequence": 59,
    "title": "逢江客問南中故人因以詩寄",
    "author": "司空曙",
    "content": [
      "南客何時去，相逢問故人。望鄉空淚落，嗜酒轉家貧。",
      "疏懶辭微祿，東西任老身。上樓多看月，臨水共傷春。",
      "五柳終期隱，雙鷗自可親。應憐折腰吏，冉冉在風塵。"
    ]
  },
  {
    "volume": 293,
    "sequence": 60,
    "title": "送皋法師",
    "author": "司空曙",
    "content": [
      "江草知寒柳半衰，行吟怨別獨遲遲。",
      "何人講席投如意，唯有東林遠法師。"
    ]
  },
  {
    "volume": 293,
    "sequence": 61,
    "title": "送鄭佶歸洛陽",
    "author": "司空曙",
    "content": [
      "蒼蒼楚色水雲間，一醉春風送爾還。",
      "何處鄉心最堪羨，汝南初見洛陽山。"
    ]
  },
  {
    "volume": 293,
    "sequence": 62,
    "title": "分流水",
    "author": "司空曙",
    "content": [
      "古時愁別淚，滴作分流水。日夜東西流，分流幾千里。",
      "通塞兩不見，波瀾各自起。與君相背飛，去去心如此。"
    ]
  },
  {
    "volume": 293,
    "sequence": 63,
    "title": "和耿拾遺元日觀早朝",
    "author": "司空曙",
    "content": [
      "元日爭朝闕，奔流若會溟。路塵和薄霧，騎火接低星。",
      "門響雙魚鑰，車喧百子鈴。冕旒當翠殿，幢戟滿彤庭。",
      "積歲方編瑞，乘春即省刑。大官陳禹玉，司曆獻堯蓂。",
      "壽酒三觴退，簫韶九奏停。太陽開物象，霈澤及生靈。",
      "南陌高山碧，東方曉氣青。自憐揚子賤，歸草太玄經。"
    ]
  },
  {
    "volume": 293,
    "sequence": 64,
    "title": "塞下曲",
    "author": "司空曙",
    "content": [
      "寒柳接胡桑，軍門向大荒。幕營隨月魄，兵氣長星芒。",
      "橫吹催春酒，重裘隔夜霜。冰開不防虜，青草滿遼陽。"
    ]
  },
  {
    "volume": 293,
    "sequence": 65,
    "title": "關山月",
    "author": "司空曙",
    "content": [
      "蒼茫明月上，夜久光如積。野幕冷胡霜，關樓宿邊客。",
      "隴頭秋露暗，磧外寒沙白。唯有故鄉人，沾裳此聞笛。"
    ]
  },
  {
    "volume": 293,
    "sequence": 66,
    "title": "禦制雨後出城觀覽，敕朝臣已下屬和",
    "author": "司空曙",
    "content": [
      "上上開鶉野，師師出鳳城。因知聖主念，得遂老農情。",
      "隴麥垂秋合，郊塵得雨清。時新薦玄祖，歲足富蒼生。",
      "卻馬川原靜，聞雞水土平。熏弦歌舜德，和鼎致堯名。",
      "覽物欣多稼，垂衣禦大明。史官何所錄，稱瑞滿天京。"
    ]
  },
  {
    "volume": 293,
    "sequence": 67,
    "title": "奉和常舍人晚秋集賢院即事寄徐薛二侍郎",
    "author": "司空曙",
    "content": [
      "藹藹鳳凰宮，蘭台玉署通。夜霜凝樹羽，朝日照相風。",
      "官附三台貴，儒開百氏宗。司言陳禹命，侍講發堯聰。",
      "香卷青編內，鉛分綠字中。綴簽從太史，鏘佩揖群公。",
      "池接天泉碧，林交禦果紅。寒龜登故葉，秋蝶戀疏叢。",
      "顏謝徵文並，鐘裴直事同。離群驚海鶴，屬思怨江楓。",
      "地遠姑蘇外，山長越絕東。慚當哲匠後，下曲本難工。"
    ]
  },
  {
    "volume": 293,
    "sequence": 68,
    "title": "題鮮于秋林園",
    "author": "司空曙",
    "content": [
      "雨後園林好，幽行迥野通。遠山芳草外，流水落花中。",
      "客醉悠悠慣，鶯啼處處同。夕陽自一望，日暮杜陵東。"
    ]
  },
  {
    "volume": 293,
    "sequence": 69,
    "title": "登秦嶺",
    "author": "司空曙",
    "content": [
      "南登秦嶺頭，回首始堪憂。漢闕青門遠，商山藍水流。",
      "三湘遷客去，九陌故人游。從此思鄉淚，雙垂不復收。"
    ]
  },
  {
    "volume": 293,
    "sequence": 70,
    "title": "獨游寄衛長林",
    "author": "司空曙",
    "content": [
      "草綠春陽動，遲遲澤畔遊。戀花同野蝶，愛水劇江鷗。",
      "身外唯須醉，人間儘是愁。那知鳴玉者，不羨賣瓜侯。"
    ]
  },
  {
    "volume": 293,
    "sequence": 71,
    "title": "望水",
    "author": "司空曙",
    "content": [
      "高樓晴見水，楚色靄相和。野極空如練，天遙不辨波。",
      "永無人跡到，時有鳥行過。況是蒼茫外，殘陽照最多。"
    ]
  },
  {
    "volume": 293,
    "sequence": 72,
    "title": "望商山路",
    "author": "司空曙",
    "content": [
      "南見青山道，依然去國時。已甘長避地，誰料有還期。",
      "雨霽殘陽薄，人愁獨望遲。空殘華髮在，前事不堪思。"
    ]
  },
  {
    "volume": 293,
    "sequence": 73,
    "title": "題落葉",
    "author": "司空曙",
    "content": [
      "霜景催危葉，今朝半樹空。蕭條故國異，零落旅人同。",
      "颯岸浮寒水，依階擁夜蟲。隨風偏可羨，得到洛陽宮。"
    ]
  },
  {
    "volume": 293,
    "sequence": 74,
    "title": "寄准上人",
    "author": "司空曙",
    "content": [
      "昨聞歸舊寺，暫別欲經年。樵客應同步，鄰僧定伴禪。",
      "後峰秋有雪，遠澗夜鳴泉。偶與支公論，人間自共傳。"
    ]
  },
  {
    "volume": 293,
    "sequence": 75,
    "title": "送況上人還荊州，因寄衛侍禦象",
    "author": "司空曙",
    "content": [
      "惠持遊蜀久，策杖欲西還。共別此宵月，獨歸何處山。",
      "對鷗沙草畔，洗足野雲間。知有玄暉會，齋心受八關。"
    ]
  },
  {
    "volume": 293,
    "sequence": 76,
    "title": "別盧綸",
    "author": "司空曙",
    "content": [
      "有月多同賞，無秋不共悲。如何與君別，又是菊黃時。"
    ]
  },
  {
    "volume": 293,
    "sequence": 77,
    "title": "雪二首",
    "author": "司空曙",
    "content": [
      "樂游春苑望鵝毛，宮殿如星樹似毫。",
      "漫漫一川橫渭水，太陽初出五陵高。",
      "王屋南崖見洛城，石龕松寺上方平。",
      "半山槲葉當窗下，一夜曾聞雪打聲。"
    ]
  },
  {
    "volume": 293,
    "sequence": 78,
    "title": "酬衛長林歲日見呈",
    "author": "司空曙",
    "content": [
      "地暖雪花摧，天春斗柄回。朱泥一丸藥，柏葉萬年杯。",
      "旅雁辭人去，繁霜滿鏡來。今朝彩盤上，神燕不須雷。"
    ]
  },
  {
    "volume": 293,
    "sequence": 79,
    "title": "杜鵑行",
    "author": "司空曙",
    "content": [
      "古時杜宇稱望帝，魂作杜鵑何微細。跳枝竄葉樹木中，搶翔瞥捩雌隨雄。毛衣慘黑自憔悴，眾鳥安肯相尊崇。",
      "隳形不敢棲華屋，短翮唯願巢深叢。穿皮啄朽觜欲禿，苦饑始得食一蟲。誰言養雛不自哺，此語亦足為愚蒙。",
      "聲音咽噦若有謂，號啼略與嬰兒同。口幹垂血轉迫促，似欲上訴於蒼穹。蜀人聞之皆起立，至今相效傳遺風。",
      "乃知變化不可窮，豈知昔日居深宮，嬪妃左右如花紅。"
    ]
  },
  {
    "volume": 293,
    "sequence": 80,
    "title": "寄胡居士",
    "author": "司空曙",
    "content": [
      "日暖風微南陌頭，青田紅樹起春愁。伯勞相逐行人別，岐路空歸野水流。遍地尋僧同看雪，誰期載酒共登樓。",
      "為言惆悵嵩陽寺，明月高松應獨遊。"
    ]
  },
  {
    "volume": 293,
    "sequence": 81,
    "title": "寒塘",
    "author": "司空曙",
    "content": [
      "曉發梳臨水，寒塘坐見秋。鄉心正無限，一雁度南樓。"
    ]
  },
  {
    "volume": 293,
    "sequence": 82,
    "title": "為李魏公賦謝汧公",
    "author": "司空曙",
    "content": [
      "白雪高吟際，青霄遠望中。誰言路遐曠，宮征暗相通。"
    ]
  },
  {
    "volume": 293,
    "sequence": 83,
    "title": "梁城老人怨",
    "author": "司空曙",
    "content": [
      "朝為耕種人，暮作刀槍鬼。相看父子血，共染城壕水。"
    ]
  }
]