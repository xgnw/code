[
  {
    "volume": 79,
    "sequence": 1,
    "title": "棹歌行",
    "author": "駱賓王",
    "content": [
      "寫月塗黃罷，淩波拾翠通。鏡花搖芰日，衣麝入荷風。",
      "葉密舟難蕩，蓮疏浦易空。鳳媒羞自托，鴛翼恨難窮。",
      "秋帳燈華翠，倡樓粉色紅。相思無別曲，並在棹歌中。"
    ]
  },
  {
    "volume": 79,
    "sequence": 2,
    "title": "海曲書情",
    "author": "駱賓王",
    "content": [
      "薄遊倦千里，勞生負百年。未能槎上漢，詎肯劍游燕。",
      "白雲照春海，青山橫曙天。江濤讓雙璧，渭水擲三錢。",
      "坐惜風光晚，長歌獨塊然。"
    ]
  },
  {
    "volume": 79,
    "sequence": 3,
    "title": "蓬萊鎮",
    "author": "駱賓王",
    "content": [
      "旅客春心斷，邊城夜望高。野樓疑海氣，白鷺似江濤。",
      "結綬疲三入，承冠泣二毛。將飛憐弱羽，欲濟乏輕舠。",
      "賴有陽春曲，窮愁且代勞。"
    ]
  },
  {
    "volume": 79,
    "sequence": 4,
    "title": "和李明府",
    "author": "駱賓王",
    "content": [
      "傳聞葉懸履，飛向洛陽城。馳道臨層掖，津門對小平。",
      "霞殘疑制錦，雲度似飄纓。藻掞潘江澈，塵虛範甑清。",
      "詎憐沖鬥氣，猶向匣中鳴。"
    ]
  },
  {
    "volume": 79,
    "sequence": 5,
    "title": "春晚從李長史游開道林故山",
    "author": "駱賓王",
    "content": [
      "幽尋極幽壑，春望陟春台。雲光棲斷樹，靈影入仙杯。",
      "古藤依格上，野徑約山隈。落蕊翻風去，流鶯滿樹來。",
      "興闌荀禦動，歸路起浮埃。"
    ]
  },
  {
    "volume": 79,
    "sequence": 6,
    "title": "冬日野望",
    "author": "駱賓王",
    "content": [
      "故人無與晤，安步陟山椒。野靜連雲卷，川明斷霧銷。",
      "靈岩聞曉籟，洞浦漲秋潮。三江歸望斷，千里故鄉遙。",
      "勞歌徒自奏，客魂誰為招。"
    ]
  },
  {
    "volume": 79,
    "sequence": 7,
    "title": "晚渡黃河",
    "author": "駱賓王",
    "content": [
      "千里尋歸路，一葦亂平源。通波連馬頰，迸水急龍門。",
      "照日榮光淨，驚風瑞浪翻。棹唱臨風斷，樵謳入聽喧。",
      "岸迥秋霞落，潭深夕霧繁。誰堪逝川上，日暮不歸魂。"
    ]
  },
  {
    "volume": 79,
    "sequence": 8,
    "title": "宿山莊",
    "author": "駱賓王",
    "content": [
      "金陵一超忽，玉燭幾還周。露積吳台草，風入郢門楸。",
      "林虛宿斷霧，磴險掛懸流。拾青非漢策，化緇類秦裘。",
      "牽跡猶多蹇，勞生未寡尤。獨此他鄉夢，空山明月秋。"
    ]
  },
  {
    "volume": 79,
    "sequence": 9,
    "title": "晚度天山有懷京邑",
    "author": "駱賓王",
    "content": [
      "忽上天山路，依然想物華。雲疑上苑葉，雪似禦溝花。",
      "行歎戎麾遠，坐憐衣帶賒。交河浮絕塞，弱水浸流沙。",
      "旅思徒漂梗，歸期未及瓜。寧知心斷絕，夜夜泣胡笳。"
    ]
  },
  {
    "volume": 79,
    "sequence": 10,
    "title": "夕次蒲類津",
    "author": "駱賓王",
    "content": [
      "二庭歸望斷，萬里客心愁。山路猶南屬，河源自北流。",
      "晚風連朔氣，新月照邊秋。灶火通軍壁，烽煙上戍樓。",
      "龍庭但苦戰，燕頷會封侯。莫作蘭山下，空令漢國羞。"
    ]
  },
  {
    "volume": 79,
    "sequence": 11,
    "title": "遠使海曲春夜多懷",
    "author": "駱賓王",
    "content": [
      "長嘯三春晚，端居百慮盈。未安蝴蝶夢，遽切魯禽情。",
      "別島連寰海，離魂斷戍城。流星疑伴使，低月似依營。",
      "懷祿甯期達，牽時匪徇名。艱虞行已遠，時跡自相驚。"
    ]
  },
  {
    "volume": 79,
    "sequence": 12,
    "title": "早發諸暨",
    "author": "駱賓王",
    "content": [
      "征夫懷遠路，夙駕上危巒。薄煙橫絕巘，輕凍澀回湍。",
      "野霧連空暗，山風入曙寒。帝城臨灞涘，禹穴枕江幹。",
      "橘性行應化，蓬心去不安。獨掩窮途淚，長歌行路難。"
    ]
  },
  {
    "volume": 79,
    "sequence": 13,
    "title": "望月有所思",
    "author": "駱賓王",
    "content": [
      "九秋涼風肅，千里月華開。圓光隨露湛，碎影逐波來。",
      "似霜明玉砌，如鏡寫珠胎。晚色依關近，邊聲雜吹哀。",
      "離居分照耀，怨緒共裴徊。自繞南飛羽，空忝北堂才。"
    ]
  },
  {
    "volume": 79,
    "sequence": 14,
    "title": "送吳七游蜀",
    "author": "駱賓王",
    "content": [
      "日觀分齊壤，星橋接蜀門。桃花嘶別路，竹葉瀉離樽。",
      "夏老蘭猶茂，秋深柳尚繁。霧銷山望迥，風高野聽喧。",
      "勞歌徒欲奏，贈別竟無言。唯有當秋月，空照野人園。"
    ]
  },
  {
    "volume": 79,
    "sequence": 15,
    "title": "西行別東台詳正學士",
    "author": "駱賓王",
    "content": [
      "意氣坐相親，關河別故人。客似秦川上，歌疑易水濱。",
      "塞荒行辨玉，台遠尚名輪。泄井懷邊將，尋源重漢臣。",
      "上苑梅花早，禦溝楊柳新。只應持此曲，別作邊城春。"
    ]
  },
  {
    "volume": 79,
    "sequence": 16,
    "title": "和王記室從趙王春日遊陀山寺",
    "author": "駱賓王",
    "content": [
      "鳥旟陪訪道，鷲嶺狎棲真。四禪明靜業，三空廣勝因。",
      "祥河疏疊澗，慧日皎重輪。葉暗龍宮密，花明鹿苑春。",
      "雕談筌奧旨，妙辯漱玄津。雅曲終難和，徒自奏巴人。"
    ]
  },
  {
    "volume": 79,
    "sequence": 17,
    "title": "夏日夜憶張二",
    "author": "駱賓王",
    "content": [
      "伏枕憂思深，擁膝獨長吟。烹鯉無尺素，筌魚勞寸心。",
      "疏麻空有折，芳桂湛無斟。廣庭含夕氣，閑宇澹虛陰。",
      "織蟲垂夜砌，驚鳥棲暝林。歡娛百年促，羈病一生侵。",
      "詎堪孤月夜，流水入鳴琴。"
    ]
  },
  {
    "volume": 79,
    "sequence": 18,
    "title": "寒夜獨坐遊子多懷簡知己",
    "author": "駱賓王",
    "content": [
      "故鄉眇千里，離憂積萬端。鶉服長悲碎，蝸廬未卜安。",
      "富鉤徒有想，貧鋏為誰彈。柳秋風葉脆，荷曉露文團。",
      "晚金叢岸菊，餘佩下幽蘭。伐木傷心易，維桑歸去難。",
      "獨有孤明月，時照客庭寒。"
    ]
  },
  {
    "volume": 79,
    "sequence": 19,
    "title": "在軍中贈先還知己",
    "author": "駱賓王",
    "content": [
      "蓬轉俱行役，瓜時獨未還。魂迷金闕路，望斷玉門關。",
      "獻凱多慚霍，論封幾謝班。風塵催白首，歲月損紅顏。",
      "落雁低秋塞，驚鳧起暝灣。胡霜如劍鍔，漢月似刀環。",
      "別後邊庭樹，相思幾度攀。"
    ]
  },
  {
    "volume": 79,
    "sequence": 20,
    "title": "秋日山行簡梁大官",
    "author": "駱賓王",
    "content": [
      "乘馬陟層阜，回首睇山川。攢峰銜宿霧，疊巘架寒煙。",
      "百重含翠色，一道落飛泉。香吹分岩桂，鮮雲抱石蓮。",
      "地偏心易遠，致默體逾玄。得性虛遊刃，忘言已棄筌。",
      "彈冠勞巧拙，結綬倦牽纏。不如從四皓，丘中鳴一弦。"
    ]
  },
  {
    "volume": 79,
    "sequence": 21,
    "title": "晚泊江鎮",
    "author": "駱賓王",
    "content": [
      "四運移陰律，三翼泛陽侯。荷香銷晚夏，菊氣入新秋。",
      "夜烏喧粉堞，宿雁下蘆洲。海霧籠邊徼，江風繞戍樓。",
      "轉蓬驚別渚，徙橘愴離憂。魂飛灞陵岸，淚盡洞庭流。",
      "振影希鴻陸，逃名謝蟻丘。還嗟帝鄉遠，空望白雲浮。"
    ]
  },
  {
    "volume": 79,
    "sequence": 22,
    "title": "浮槎",
    "author": "駱賓王",
    "content": [
      "昔負千尋質，高臨九仞峰。真心淩晚桂，勁節掩寒松。",
      "忽值風飆折，坐為波浪沖。摧殘空有恨，擁腫遂無庸。",
      "渤海三千里，泥沙幾萬重。似舟飄不定，如梗泛何從。",
      "仙客終難托，良工豈易逢。徒懷萬乘器，誰為一先容。"
    ]
  },
  {
    "volume": 79,
    "sequence": 23,
    "title": "晚泊河曲",
    "author": "駱賓王",
    "content": [
      "三秋倦行役，千里泛歸潮。通波竹箭水，輕舸木蘭橈。",
      "金堤連曲岸，貝闕影浮橋。水淨千年近，星飛五老遙。",
      "疊花開宿浪，浮葉下涼飆。浦荷疏晚菂，津柳漬寒條。",
      "恓惶勞梗泛，淒斷倦蓬飄。仙槎不可托，河上獨長謠。"
    ]
  },
  {
    "volume": 79,
    "sequence": 24,
    "title": "早發淮口望盱眙",
    "author": "駱賓王",
    "content": [
      "養蒙分四瀆，習坎奠三荊。徙帝留餘地，封王表舊城。",
      "岸昏涵蜃氣，潮滿應雞聲。洲迥連沙靜，川虛積溜明。",
      "一朝從捧檄，千里倦懸旌。背流桐柏遠，逗浦木蘭輕。",
      "小山迷隱路，大塊切勞生。唯有貞心在，獨映寒潭清。"
    ]
  },
  {
    "volume": 79,
    "sequence": 25,
    "title": "邊城落日",
    "author": "駱賓王",
    "content": [
      "紫塞流沙北，黃圖灞水東。一朝辭俎豆，萬里逐沙蓬。",
      "候月恒持滿，尋源屢鑿空。野昏邊氣合，烽迥戍煙通。",
      "膂力風塵倦，疆場歲月窮。河流控積石，山路遠崆峒。",
      "壯志淩蒼兕，精誠貫白虹。君恩如可報，龍劍有雌雄。"
    ]
  },
  {
    "volume": 79,
    "sequence": 26,
    "title": "宿溫城望軍營",
    "author": "駱賓王",
    "content": [
      "虜地寒膠折，邊城夜柝聞。兵符關帝闕，天策動將軍。",
      "塞靜胡笳徹，沙明楚練分。風旗翻翼影，霜劍轉龍文。",
      "白羽搖如月，青山斷若雲。煙疏疑卷幔，塵滅似銷氛。",
      "投筆懷班業，臨戎想顧勳。還應雪漢恥，持此報明君。"
    ]
  },
  {
    "volume": 79,
    "sequence": 27,
    "title": "過故宋",
    "author": "駱賓王",
    "content": [
      "舊國千年盡，荒城四望通。雲浮非隱帝，日舉類游童。",
      "綺琴朝化洽，祥石夜論空。馬去遙奔鄭，蛇分近帶豐。",
      "池文斂束水，竹影漏寒叢。園兔承行月，川禽避斷風。",
      "故宋誠難定，從梁事未工。唯當過周客，獨愧吳台空。"
    ]
  },
  {
    "volume": 79,
    "sequence": 28,
    "title": "邊夜有懷",
    "author": "駱賓王",
    "content": [
      "漢地行逾遠，燕山去不窮。城荒猶築怨，碣毀尚銘功。",
      "古戍煙塵滿，邊庭人事空。夜關明隴月，秋塞急胡風。",
      "倚伏良難定，榮枯豈易通。旅魂勞泛梗，離恨斷征蓬。",
      "蘇武封猶薄，崔駰宦不工。惟餘北叟意，欲寄南飛鴻。"
    ]
  },
  {
    "volume": 79,
    "sequence": 29,
    "title": "傷祝阿王明府",
    "author": "駱賓王",
    "content": [
      "洛川真氣上，重泉惠政融。含章光後烈，繼武嗣前雄。",
      "與善良難驗，生涯忽易窮。翔鳧猶化履，狎雉尚馴童。",
      "錢滿荒階綠，塵浮虛帳紅。夏餘將宿草，秋近未驚蓬。",
      "煙晦泉門閉，日盡夜台空。誰堪孤隴外，獨聽白楊風。"
    ]
  },
  {
    "volume": 79,
    "sequence": 30,
    "title": "四月八日題七級",
    "author": "駱賓王",
    "content": [
      "化城分鳥堞，香閣俯龍川。複棟侵黃道，重簷架紫煙。",
      "銘書非晉代，壁畫是梁年。霸略今何在，王宮尚巋然。",
      "二帝曾遊聖，三卿是偶賢。因茲遊勝侶，超彼托良緣。",
      "我出有為界，君登非想天。悠悠青曠裏，蕩蕩白雲前。",
      "今日經行處，曲音號蓋煙。"
    ]
  },
  {
    "volume": 79,
    "sequence": 31,
    "title": "和孫長史秋日臥病",
    "author": "駱賓王",
    "content": [
      "霍第疏天府，潘園近帝台。調弦三婦至，置驛五侯來。",
      "尚想歡娛洽，籲嗟歲月催。金壇分上將，玉帳引瑰材。",
      "決勝鯨波靜，騰謀鳥穀開。白雲淮水外，紫陌灞陵隈。",
      "節變驚衰柳，笳繁思落梅。調神和玉燭，掞藻握珠胎。",
      "悵矣欣懷土，居然欲死灰。還因承雅曲，暫喜躍沈鰓。"
    ]
  },
  {
    "volume": 79,
    "sequence": 32,
    "title": "餞鄭安陽入蜀",
    "author": "駱賓王",
    "content": [
      "彭山折阪外，井絡少城隈。地是三巴俗，人非百里材。",
      "畏途君悵望，岐路我裴徊。心賞風煙隔，容華歲月催。",
      "遙遙分鳳野，去去轉龍媒。遺錦非前邑，鳴琴即舊台。",
      "劍門千仞起，石路五丁開。海客乘槎渡，仙童馭竹回。",
      "魂將離鶴遠，思逐斷猿哀。唯有雙鳧舄，飛去複飛來。"
    ]
  },
  {
    "volume": 79,
    "sequence": 33,
    "title": "詠懷",
    "author": "駱賓王",
    "content": [
      "少年識事淺，不知交道難。一言芬若桂，四海臭如蘭。",
      "寶劍思存楚，金錘許報韓。虛心徒有托，循跡諒無端。",
      "太息關山險，籲嗟歲月闌。忘機殊會俗，守拙異懷安。",
      "阮籍空長嘯，劉琨獨未歡。十步庭芳斂，三秋隴月團。",
      "槐疏非盡意，松晚夜淩寒。悲調弦中急，窮愁醉裏寬。",
      "莫將流水引，空向俗人彈。"
    ]
  },
  {
    "volume": 79,
    "sequence": 34,
    "title": "春日離長安客中言懷",
    "author": "駱賓王",
    "content": [
      "年華開早律，霽色蕩芳晨。城闕千門曉，山河四望春。",
      "禦溝通太液，戚裏對平津。寶瑟調中婦，金罍引上賓。",
      "劇談推曼倩，驚坐揖陳遵。意氣一言合，風期萬里親。",
      "自惟安直道，守拙忌因人。談器非先木，圖榮異後薪。",
      "揶揄慚路鬼，憔悴切波臣。玄草終疲漢，烏裘幾滯秦。",
      "生涯無歲月，岐路有風塵。還嗟太行道，處處白頭新。"
    ]
  },
  {
    "volume": 79,
    "sequence": 35,
    "title": "夕次舊吳",
    "author": "駱賓王",
    "content": [
      "維舟背楚服，振策下吳畿。盛德弘三讓，雄圖枕九圍。",
      "黃池通霸跡，赤壁暢戎威。文物俄遷謝，英靈有盛衰。",
      "行歎鴟夷沒，遽惜湛盧飛。地古煙塵暗，年深館宇稀。",
      "山川四望是，人事一朝非。懸劍空留信，亡珠尚識機。",
      "鄭風遙可托，關月眇難依。西北雲逾滯，東南氣轉微。",
      "徒懷伯通隱，多謝買臣歸。唯有荒台露，薄暮濕征衣。"
    ]
  },
  {
    "volume": 79,
    "sequence": 36,
    "title": "早秋出塞寄東台詳正學士",
    "author": "駱賓王",
    "content": [
      "促駕逾三水，長驅望五原。天階分鬥極，地理接樓煩。",
      "溪月明關隴，戎雲聚塞垣。山川殊物候，風壤異涼暄。",
      "戍古秋塵合，沙寒宿霧繁。昔余迷學步，投跡忝詞源。",
      "蘭渚浮延閣，蓬山款禁園。彯纓陪紱冕，載筆偶璵璠。",
      "汲塚寧詳蠹，秦牢詎辨冤。一朝從篚服，千里騖輕軒。",
      "鄉夢隨魂斷，邊聲入聽喧。南圖終鎩翮，北上遽催轅。",
      "吊影慚連茹，浮生倦觸藩。數奇何以托，桃李自無言。"
    ]
  },
  {
    "volume": 79,
    "sequence": 37,
    "title": "幽縶書情通簡知己",
    "author": "駱賓王",
    "content": [
      "昔歲逢楊意，觀光貴楚材。穴疑丹鳳起，場似白駒來。",
      "一命淪驕餌，三緘慎禍胎。不言勞倚伏，忽此遘邅回。",
      "驄馬刑章峻，蒼鷹獄吏猜。絕縑非易辨，疑璧果難裁。",
      "揆畫慚周道，端憂滯夏台。生涯一滅裂，岐路幾裴徊。",
      "青陸春芳動，黃沙旅思催。圓扉長寂寂，疏網尚恢恢。",
      "入阱先搖尾，迷津正曝腮。覆盆徒望日，蟄戶未經雷。",
      "霜歇蘭猶敗，風多木屢摧。地幽蠶室閉，門靜雀羅開。",
      "自憫秦冤痛，誰憐楚奏哀。漢陽窮鳥客，梁甫臥龍才。",
      "有氣還沖鬥，無時會鑿壞。莫言韓長孺，長作不然灰。"
    ]
  },
  {
    "volume": 79,
    "sequence": 38,
    "title": "久戍邊城有懷京邑",
    "author": "駱賓王",
    "content": [
      "擾擾風塵地，遑遑名利途。盈虛一易舛，心跡兩難俱。",
      "弱齡小山志，寧期大丈夫。九微光賁玉，千仞忽彈珠。",
      "棘寺遊三禮，蓬山簉八儒。懷鉛慚後進，投筆願前驅。",
      "北走非通趙，西之似化胡。錦車朝促候，刁鬥夜傳呼。",
      "戰士青絲絡，將軍黃石符。連星入寶劍，半月上雕弧。",
      "拜井開疏勒，鳴桴動密須。戎機習短蔗，祆祲靜長榆。",
      "季月炎初盡，邊亭草早枯。層陰籠古木，窮色變寒蕪。",
      "海鶴聲嘹唳，城烏尾畢逋。葭繁秋色引，桂滿夕輪虛。",
      "行役風霜久，鄉園夢想孤。灞池遙夏國，秦海望陽紆。",
      "沙塞三千里，京城十二衢。楊溝連鳳闕，槐路擬鴻都。",
      "璧殿規宸象，金堤法鬥樞。雲浮西北蓋，月照東南隅。",
      "寶帳垂連理，銀床轉轆轤。廣筵留上客，豐饌引中廚。",
      "漏緩金徒箭，嬌繁玉女壺。秋濤飛喻馬，秋水泛仙艫。",
      "意氣風雲合，言忘道術趨。共矜名已泰，詎肯沫相濡。",
      "有志慚雕朽，無庸類散樗。關山暫超忽，形影歎艱虞。",
      "結網空知羨，圖榮豈自誣。忘情同塞馬，比德類宛駒。",
      "隴阪肝腸絕，陽關亭候迂。迷魂驚落雁，離恨斷飛鳧。",
      "春去榮華盡，年來歲月蕪。邊愁傷郢調，鄉思繞吳歈。",
      "河氣通中國，山途限外區。相思若可寄，冰泮有銜蘆。"
    ]
  },
  {
    "volume": 79,
    "sequence": 39,
    "title": "在軍登城樓",
    "author": "駱賓王",
    "content": [
      "城上風威冷，江中水氣寒。戎衣何日定，歌舞入長安。"
    ]
  },
  {
    "volume": 79,
    "sequence": 40,
    "title": "于易水送人",
    "author": "駱賓王",
    "content": [
      "此地別燕丹，壯士發沖冠。昔時人已沒，今日水猶寒。"
    ]
  },
  {
    "volume": 79,
    "sequence": 41,
    "title": "詠鏡",
    "author": "駱賓王",
    "content": [
      "寫月無芳桂，照日有花菱。不持光謝水，翻將影學冰。"
    ]
  },
  {
    "volume": 79,
    "sequence": 42,
    "title": "挑燈杖",
    "author": "駱賓王",
    "content": [
      "稟質非貪熱，焦心豈憚熬。終知不自潤，何處用脂膏。"
    ]
  },
  {
    "volume": 79,
    "sequence": 43,
    "title": "詠塵",
    "author": "駱賓王",
    "content": [
      "淩波起羅襪，含風染素衣。別有知音調，聞歌應自飛。"
    ]
  },
  {
    "volume": 79,
    "sequence": 44,
    "title": "玩初月",
    "author": "駱賓王",
    "content": [
      "忌滿光先缺，乘昏影暫流。既能明似鏡，何用曲如鉤。"
    ]
  },
  {
    "volume": 79,
    "sequence": 45,
    "title": "送別",
    "author": "駱賓王",
    "content": [
      "寒更承夜永，涼夕向秋澄。離心何以贈，自有玉壺冰。"
    ]
  },
  {
    "volume": 79,
    "sequence": 46,
    "title": "憶蜀地佳人",
    "author": "駱賓王",
    "content": [
      "東西吳蜀關山遠，魚來雁去兩難聞。",
      "莫怪常有千行淚，只為陽臺一片雲。"
    ]
  },
  {
    "volume": 79,
    "sequence": 47,
    "title": "詠鵝",
    "author": "駱賓王",
    "content": [
      "鵝鵝鵝，曲項向天歌。白毛浮綠水，紅掌撥清波。"
    ]
  }
]