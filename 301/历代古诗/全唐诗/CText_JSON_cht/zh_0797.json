[
  {
    "volume": 797,
    "sequence": 1,
    "title": "離別難",
    "author": "武后宮人",
    "content": [
      "此別難重陳，花飛複戀人。來時梅覆雪，去日柳含春。",
      "物候催行客，歸途淑氣新。剡川今已遠，魂夢暗相親。"
    ]
  },
  {
    "volume": 797,
    "sequence": 2,
    "title": "袍中詩",
    "author": "開元宮人",
    "content": [
      "沙場征戍客，寒苦若為眠。戰袍經手作，知落阿誰邊。",
      "蓄意多添線，含情更著綿。今生已過也，結取後生緣。"
    ]
  },
  {
    "volume": 797,
    "sequence": 3,
    "title": "題洛苑梧葉上",
    "author": "天寶宮人",
    "content": [
      "舊寵悲秋扇，新恩寄早春。聊題一片葉，將寄接流人。"
    ]
  },
  {
    "volume": 797,
    "sequence": 4,
    "title": "又題",
    "author": "天寶宮人",
    "content": [
      "一葉題詩出禁城，誰人酬和獨含情。",
      "自嗟不及波中葉，蕩漾乘春取次行。"
    ]
  },
  {
    "volume": 797,
    "sequence": 5,
    "title": "題花葉詩",
    "author": "德宗宮人",
    "content": [
      "一入深宮裏，無由得見春。題詩花葉上，寄與接流人。"
    ]
  },
  {
    "volume": 797,
    "sequence": 6,
    "title": "題紅葉",
    "author": "宣宗宮人",
    "content": [
      "流水何太急，深宮盡日閑。殷勤謝紅葉，好去到人間。"
    ]
  },
  {
    "volume": 797,
    "sequence": 7,
    "title": "金鎖詩",
    "author": "僖宗宮人",
    "content": [
      "玉燭制袍夜，金刀呵手裁。鎖寄千里客，鎖心終不開。"
    ]
  },
  {
    "volume": 797,
    "sequence": 8,
    "title": "隨駕遊青城",
    "author": "李舜弦",
    "content": [
      "因隨八馬上仙山，頓隔塵埃物象閑。",
      "只恐西追王母宴，卻憂難得到人間。"
    ]
  },
  {
    "volume": 797,
    "sequence": 9,
    "title": "蜀宮應制",
    "author": "李舜弦",
    "content": [
      "濃樹禁花開後庭，飲筵中散酒微醒。",
      "濛濛雨草瑤階濕，鐘曉愁吟獨倚屏。"
    ]
  },
  {
    "volume": 797,
    "sequence": 10,
    "title": "釣魚不得",
    "author": "李舜弦",
    "content": [
      "盡日池邊釣錦鱗，芰荷香裏暗消魂。",
      "依稀縱有尋香餌，知是金鉤不肯吞。"
    ]
  },
  {
    "volume": 797,
    "sequence": 11,
    "title": "宮詞",
    "author": "李玉簫",
    "content": [
      "鴛鴦瓦上瞥然聲，晝寢宮娥夢裏驚。",
      "元是我王金彈子，海棠花下打流鶯。"
    ]
  },
  {
    "volume": 797,
    "sequence": 12,
    "title": "太平詩",
    "author": "金真德",
    "content": [
      "大唐開鴻業，巍巍皇猷昌。止戈戎衣定，修文繼百王。",
      "統天崇雨施，理物體含章。深仁諧日月，撫運邁時康。",
      "幡旗既赫赫，鉦鼓何鍠鍠。外夷違命者，翦覆被大殃。",
      "和風凝宇宙，遐邇競呈祥。四時調玉燭，七曜巡萬方。",
      "維嶽降宰輔，維帝用忠良。三五咸一德，昭我皇家唐。"
    ]
  },
  {
    "volume": 797,
    "sequence": 13,
    "title": "句",
    "author": "寶曆宮人",
    "content": [
      "寶帳香重重，一雙紅芙蓉。"
    ]
  }
]