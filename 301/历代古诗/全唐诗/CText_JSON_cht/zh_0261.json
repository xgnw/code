[
  {
    "volume": 261,
    "sequence": 1,
    "title": "寄李白",
    "author": "任華",
    "content": [
      "古來文章有能奔逸氣，聳高格，清人心神，驚人魂魄。",
      "我聞當今有李白，大獵賦，鴻猷文；嗤長卿，笑子雲。",
      "班張所作瑣細不入耳，未知卿雲得在嗤笑限。登廬山，觀瀑布，海風吹不斷，江月照還空，餘愛此兩句；",
      "登天臺，望渤海，雲垂大鵬飛，山壓巨鼇背，斯言亦好在。至於他作多不拘常律，振擺超騰，既俊且逸。或醉中操紙，或興來走筆。手下忽然片雲飛，眼前劃見孤峰出。而我有時白日忽欲睡，睡覺欻然起攘臂。任生知有君，君也知有任生未？",
      "中間聞道在長安，及餘戾止，君已江東訪元丹，邂逅不得見君面。每常把酒，向東望良久。",
      "見說往年在翰林，胸中矛戟何森森。新詩傳在宮人口，佳句不離明主心。身騎天馬多意氣，目送飛鴻對豪貴。",
      "承恩召入凡幾回，待詔歸來仍半醉。權臣妒盛名，群犬多吠聲。有敕放君卻歸隱淪處，高歌大笑出關去。",
      "且向東山為外臣，諸侯交迓馳朱輪。白璧一雙買交者，黃金百鎰相知人。平生傲岸其志不可測；數十年為客，未嘗一日低顏色。八詠樓中坦腹眠，五侯門下無心憶。",
      "繁花越臺上，細柳吳宮側。綠水青山知有君，白雲明月偏相識，養高兼養閑，可望不可攀。",
      "莊周萬物外，範蠡五湖間。人傳訪道滄海上，丁令王喬每往還。蓬萊徑是曾到來，方丈豈唯方一丈。",
      "伊餘每欲乘興往相尋，江湖擁隔勞寸心。",
      "今朝忽遇東飛翼，寄此一章表胸臆。倘能報我一片言，但訪任華有人識。"
    ]
  },
  {
    "volume": 261,
    "sequence": 2,
    "title": "寄杜拾遺",
    "author": "任華",
    "content": [
      "杜拾遺，名甫第二才甚奇。任生與君別，別來已多時，何嘗一日不相思。杜拾遺，知不知？",
      "昨日有人誦得數篇黃絹詞，吾怪異奇特借問，果然稱是杜二之所為。勢攫虎豹，氣騰蛟螭，滄海無風似鼓蕩，華嶽平地欲賓士。曹劉俯仰慚大敵，沈謝逡巡稱小兒。昔在帝城中，盛名君一個。",
      "諸人見所作，無不心膽破。郎官叢裏作狂歌，丞相閣中常醉臥。前年皇帝歸長安，承恩闊步青雲端。",
      "積翠扈遊花匼匝，披香寓直月團欒。英才特達承天眷，公卿無不相欽羨。只緣汲黯好直言，遂使安仁卻為掾。",
      "如今避地錦城隅，幕下英僚每日相隨提玉壺。",
      "半醉起舞捋髭須，乍低乍昂傍若無。",
      "古人制禮但為防俗士，豈得為君設之乎。",
      "而我不飛不鳴亦何以，只待朝廷有知己。",
      "已曾讀卻無限書，拙詩一句兩句在人耳。",
      "如今看之總無益，又不能崎嶇傍朝市。且當事耕稼，豈得便徒爾。南陽葛亮為友朋，東山謝安作鄰里。",
      "閑常把琴弄，悶即攜樽起。鶯啼二月三月時，花發千山萬山裏。此時幽曠無人知，火急將書憑驛使，為報杜拾遺。"
    ]
  },
  {
    "volume": 261,
    "sequence": 3,
    "title": "懷素上人草書歌",
    "author": "任華",
    "content": [
      "吾嘗好奇，古來草聖無不知。豈不知右軍與獻之，雖有壯麗之骨，恨無狂逸之姿。中間張長史，獨放蕩而不羈，以顛為名傾蕩於當時。張老顛，殊不顛於懷素。懷素顛，乃是顛。人謂爾從江南來，我謂爾從天上來。負顛狂之墨妙，有墨狂之逸才。",
      "狂僧前日動京華，朝騎王公大人馬，暮宿王公大人家。",
      "誰不造素屏？誰不塗粉壁？粉壁搖晴光，素屏凝曉霜，待君揮灑兮不可彌忘。駿馬迎來坐堂中，金盆盛酒竹葉香。十杯五杯不解意，百杯已後始顛狂。",
      "一顛一狂多意氣，大叫一聲起攘臂。揮毫倏忽千萬字，有時一字兩字長丈二。翕若長鯨潑剌動海島，欻若長蛇戎律透深草。回環繚繞相拘連，千變萬化在眼前。飄風驟雨相擊射，速祿颯拉動簷隙。",
      "擲華山巨石以為點，掣衡山陣雲以為畫。興不盡，勢轉雄，恐天低而地窄，更有何處最可憐，褭褭枯藤萬丈懸。萬丈懸，拂秋水，映秋天；或如絲，或如發，風吹欲絕又不絕。鋒芒利如歐冶劍，勁直渾是並州鐵。時複枯燥何褵褷，忽覺陰山突兀橫翠微。中有枯松錯落一萬丈，倒掛絕壁蹙枯枝。千魑魅兮萬魍魎，欲出不可何閃屍。",
      "又如翰海日暮愁陰濃，忽然躍出千黑龍。夭矯偃蹇，入乎蒼穹。飛沙走石滿窮塞，萬里颼颼西北風。",
      "狂僧有絕藝，非數仞高牆不足以逞其筆勢。",
      "或逢花箋與絹素，凝神執筆守恆度。別來筋骨多情趣，霏霏微微點長露。三秋月照丹鳳樓，二月花開上林樹。",
      "終恐絆騏驥之足，不得展千里之步。狂僧狂僧，爾雖有絕藝，猶當假良媒。不因禮部張公將爾來，如何得聲名一旦喧九垓。"
    ]
  },
  {
    "volume": 261,
    "sequence": 4,
    "title": "金陵酬李翰林謫仙子",
    "author": "魏萬",
    "content": [
      "君抱碧海珠，我懷藍田玉。各稱希代寶，萬里遙相燭。",
      "長卿慕藺久，子猷意已深。平生風雲人，暗合江海心。",
      "去秋忽乘興，命駕來東土。謫仙游梁園，愛子在鄒魯。",
      "二處一不見，拂衣向江東。五兩掛海月，扁舟隨長風。",
      "南游吳越遍，高揖二千石。雪上天臺山，春逢翰林伯。",
      "宣父敬項橐，林宗重黃生。一長複一少，相看如弟兄。",
      "惕然意不盡，更逐西南去。同舟入秦淮，建業龍盤處。",
      "楚歌對吳酒，借問承恩初。宮買長門賦，天迎駟馬車。",
      "才高世難容，道廢可推命。安石重攜妓，子房空謝病。",
      "金陵百萬戶，六代帝王都。虎石據西江，鐘山臨北湖。",
      "二山信為美，王屋人相待。應為歧路多，不知歲寒在。",
      "君遊早晚還，勿久風塵間。此別未遠別，秋期到仙山。"
    ]
  },
  {
    "volume": 261,
    "sequence": 5,
    "title": "贈李十二白",
    "author": "崔宗之",
    "content": [
      "涼風八九月，白露滿空庭。耿耿意不暢，捎捎風葉聲。",
      "思見雄俊士，共話今古情。李侯忽來儀，把袂苦不早。",
      "清論既抵掌，玄談又絕倒。分明楚漢事，歷歷王霸道。",
      "擔囊無俗物，訪古千里餘。袖有匕首劍，懷中茂陵書。",
      "雙眸光照人，詞賦淩子虛。酌酒弦素琴，霜氣正凝潔。",
      "平生心中事，今日為君說。我家有別業，寄在嵩之陽。",
      "明月出高岑，清溪澄素光。雲散窗戶靜，風吹松桂香。",
      "子若同斯遊，千載不相忘。"
    ]
  },
  {
    "volume": 261,
    "sequence": 6,
    "title": "贈李十二白",
    "author": "崔成甫",
    "content": [
      "我是瀟湘放逐臣，君辭明主漢江濱。",
      "天外常求太白老，金陵捉得酒仙人。"
    ]
  },
  {
    "volume": 261,
    "sequence": 7,
    "title": "寄題杜拾遺錦江野亭",
    "author": "嚴武",
    "content": [
      "漫向江頭把釣竿，懶眠沙草愛風湍。莫倚善題鸚鵡賦，何須不著鵕鸃冠。腹中書籍幽時曬，肘後醫方靜處看。",
      "興發會能馳駿馬，應須直到使君灘。"
    ]
  },
  {
    "volume": 261,
    "sequence": 8,
    "title": "酬別杜二",
    "author": "嚴武",
    "content": [
      "獨逢堯典日，再睹漢官時。未效風霜勁，空慚雨露私。",
      "夜鐘清萬戶，曙漏拂千旗。並向殊庭謁，俱承別館追。",
      "鬥城憐舊路，渦水惜歸期。峰樹還相伴，江雲更對垂。",
      "試回滄海棹，莫妒敬亭詩。只是書應寄，無忘酒共持。",
      "但令心事在，未肯鬢毛衰。最悵巴山裏，清猿醒夢思。"
    ]
  },
  {
    "volume": 261,
    "sequence": 9,
    "title": "題巴州光福寺楠木",
    "author": "嚴武",
    "content": [
      "楚江長流對楚寺，楠木幽生赤崖背。臨溪插石盤老根，苔色青蒼山雨痕。高枝鬧葉鳥不度，半掩白雲朝與暮。",
      "香殿蕭條轉密陰，花龕滴瀝垂清露。聞道偏多越水頭，煙生霽斂使人愁。月明忽憶湘川夜，猿叫還思鄂渚秋。",
      "看君幽靄幾千丈，寂寞窮山今遇賞。亦知鐘梵報黃昏，猶臥禪床戀奇響。"
    ]
  },
  {
    "volume": 261,
    "sequence": 10,
    "title": "班婕妤",
    "author": "嚴武",
    "content": [
      "賤妾如桃李，君王若歲時。秋風一已勁，搖落不勝悲。",
      "寂寂蒼苔滿，沉沉綠草滋。繁華非此日，指輦競何辭。"
    ]
  },
  {
    "volume": 261,
    "sequence": 11,
    "title": "巴嶺答杜二見憶",
    "author": "嚴武",
    "content": [
      "臥向巴山落月時，兩鄉千里夢相思。可但步兵偏愛酒，也知光祿最能詩。江頭赤葉楓愁客，籬外黃花菊對誰。",
      "跂馬望君非一度，冷猿秋雁不勝悲。"
    ]
  },
  {
    "volume": 261,
    "sequence": 12,
    "title": "軍城早秋",
    "author": "嚴武",
    "content": [
      "昨夜秋風入漢關，朔雲邊月滿西山。",
      "更催飛將追驕虜，莫遣沙場匹馬還。"
    ]
  },
  {
    "volume": 261,
    "sequence": 13,
    "title": "潭州留別杜員外院長",
    "author": "韋迢",
    "content": [
      "江畔長沙驛，相逢纜客船。大名詩獨步，小郡海西偏。",
      "地濕愁飛鵩，天炎畏跕鳶。去留俱失意，把臂共潸然。"
    ]
  },
  {
    "volume": 261,
    "sequence": 14,
    "title": "早發湘潭寄杜員外院長",
    "author": "韋迢",
    "content": [
      "北風昨夜雨，江上早來涼。楚岫千峰翠，湘潭一葉黃。",
      "故人湖外客，白首尚為郎。相憶無南雁，何時有報章。"
    ]
  },
  {
    "volume": 261,
    "sequence": 15,
    "title": "寄杜員外",
    "author": "郭受",
    "content": [
      "新詩海內流傳久，舊德朝中屬望勞。郡邑地卑饒霧雨，江湖天闊足風濤。松花酒熟傍看醉，蓮葉舟輕自學操。",
      "春興不知凡幾首，衡陽紙價頓能高。"
    ]
  }
]