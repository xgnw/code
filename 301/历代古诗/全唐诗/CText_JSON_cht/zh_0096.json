[
  {
    "volume": 96,
    "sequence": 1,
    "title": "立春日內出彩花應制",
    "author": "沈佺期",
    "content": [
      "合殿春應早，開箱彩預知。花迎宸翰發，葉待禦筵披。",
      "梅訝香全少，桃驚色頓移。輕生承剪拂，長伴萬年枝。"
    ]
  },
  {
    "volume": 96,
    "sequence": 2,
    "title": "晦日滻水應制",
    "author": "沈佺期",
    "content": [
      "素滻接宸居，青門盛祓除。摘蘭喧鳳野，浮藻溢龍渠。",
      "苑蝶飛殊懶，宮鶯囀不疏。星移天上入，歌舞向儲胥。"
    ]
  },
  {
    "volume": 96,
    "sequence": 3,
    "title": "奉和洛陽玩雪應制",
    "author": "沈佺期",
    "content": [
      "周王甲子旦，漢後德陽宮。灑瑞天庭裏，驚春御苑中。",
      "氛氳生浩氣，颯遝舞回風。宸藻光盈尺，賡歌樂歲豐。"
    ]
  },
  {
    "volume": 96,
    "sequence": 4,
    "title": "三日梨園侍宴",
    "author": "沈佺期",
    "content": [
      "九重馳道出，三巳禊堂開。畫鷁中流動，青龍上苑來。",
      "野花飄御座，河柳拂天杯。日晚迎祥處，笙鏞下帝台。"
    ]
  },
  {
    "volume": 96,
    "sequence": 5,
    "title": "幸梨園亭觀打球應制",
    "author": "沈佺期",
    "content": [
      "今春芳苑游，接武上瓊樓。宛轉縈香騎，飄颻拂畫球。",
      "俯身迎未落，回轡逐傍流。只為看花鳥，時時誤失籌。"
    ]
  },
  {
    "volume": 96,
    "sequence": 6,
    "title": "九日臨渭亭侍宴應制得長字",
    "author": "沈佺期",
    "content": [
      "禦氣幸金方，憑高薦羽觴。魏文頒菊蕊，漢武賜萸房。",
      "秋變銅池色，晴添銀樹光。年年重九慶，日月奉天長。"
    ]
  },
  {
    "volume": 96,
    "sequence": 7,
    "title": "歲夜安樂公主滿月侍宴",
    "author": "沈佺期",
    "content": [
      "除夜子星回，天孫滿月杯。詠歌麟趾合，簫管鳳雛來。",
      "歲炬常然桂，春盤預折梅。聖皇千萬壽，垂曉禦樓開。"
    ]
  },
  {
    "volume": 96,
    "sequence": 8,
    "title": "安樂公主移入新宅",
    "author": "沈佺期",
    "content": [
      "初聞衡漢來，移住鬥城隈。錦帳迎風轉，瓊筵拂霧開。",
      "馬香遺舊埒，風吹繞新台。為問沈冥子，仙槎何處回。"
    ]
  },
  {
    "volume": 96,
    "sequence": 9,
    "title": "仙萼亭初成侍宴應制",
    "author": "沈佺期",
    "content": [
      "山中氣色和，宸賞第中過。輦路披仙掌，帷宮拂帝蘿。",
      "泉臨香澗落，峰入翠雲多。無異登玄圃，東南望白河。"
    ]
  },
  {
    "volume": 96,
    "sequence": 10,
    "title": "送金城公主適西蕃應制",
    "author": "沈佺期",
    "content": [
      "金榜扶丹掖，銀河屬紫閽。那堪將鳳女，還以嫁烏孫。",
      "玉就歌中怨，珠辭掌上恩。西戎非我匹，明主至公存。"
    ]
  },
  {
    "volume": 96,
    "sequence": 11,
    "title": "幸白鹿觀應制",
    "author": "沈佺期",
    "content": [
      "紫鳳真人府，斑龍太上家。天流芝蓋下，山轉桂旗斜。",
      "聖藻垂寒露，仙杯落晚霞。唯應問王母，桃作幾時花。"
    ]
  },
  {
    "volume": 96,
    "sequence": 12,
    "title": "洛陽道",
    "author": "沈佺期",
    "content": [
      "九門開洛邑，雙闕對河橋。白日青春道，軒裳半下朝。",
      "乘羊稚子看，拾翠美人嬌。行樂歸恒晚，香塵撲地遙。"
    ]
  },
  {
    "volume": 96,
    "sequence": 13,
    "title": "驄馬",
    "author": "沈佺期",
    "content": [
      "西北五花驄，來時道向東。四蹄碧玉片，雙眼黃金瞳。",
      "鞍上留明月，嘶間動朔風。借君馳沛艾，一戰取雲中。"
    ]
  },
  {
    "volume": 96,
    "sequence": 14,
    "title": "銅雀台",
    "author": "沈佺期",
    "content": [
      "昔年分鼎地，今日望陵台。一旦雄圖盡，千秋遺令開。",
      "綺羅君不見，歌舞妾空來。恩共漳河水，東流無重回。"
    ]
  },
  {
    "volume": 96,
    "sequence": 15,
    "title": "長門怨",
    "author": "沈佺期",
    "content": [
      "月皎風泠泠，長門次掖庭。玉階聞墜葉，羅幌見飛螢。",
      "清露凝珠綴，流塵下翠屏。妾心君未察，愁歎劇繁星。"
    ]
  },
  {
    "volume": 96,
    "sequence": 16,
    "title": "巫山高二首",
    "author": "沈佺期",
    "content": [
      "巫山峰十二，合遝隱昭回。俯眺琵琶峽，平看雲雨台。",
      "古槎天外倚，瀑水日邊來。何忍猿啼夜，荊王枕席開。",
      "神女向高唐，巫山下夕陽。裴回作行雨，婉孌逐荊王。",
      "電影江前落，雷聲峽外長。霽雲無處所，台館曉蒼蒼。"
    ]
  },
  {
    "volume": 96,
    "sequence": 17,
    "title": "巫山高",
    "author": "沈佺期",
    "content": [
      "巫山高不極，合遝狀奇新。暗谷疑風雨，陰崖若鬼神。",
      "月明三峽曙，潮滿九江春。為問陽臺客，應知入夢人。"
    ]
  },
  {
    "volume": 96,
    "sequence": 18,
    "title": "七夕",
    "author": "沈佺期",
    "content": [
      "秋近雁行稀，天高鵲夜飛。妝成應懶織，今夕渡河歸。",
      "月皎宜穿線，風輕得曝衣。來時不可覺，神驗有光輝。"
    ]
  },
  {
    "volume": 96,
    "sequence": 19,
    "title": "春閨",
    "author": "沈佺期",
    "content": [
      "鐵馬三軍去，金閨二月還。邊愁離上國，春夢失陽關。",
      "池水琉璃淨，園花玳瑁斑。歲華空自擲，憂思不勝顏。"
    ]
  },
  {
    "volume": 96,
    "sequence": 20,
    "title": "奉和聖制同皇太子游慈恩寺應制",
    "author": "沈佺期",
    "content": [
      "肅肅蓮花界，熒熒貝葉宮。金人來夢裏，白馬出城中。",
      "湧塔初從地，焚香欲遍空。天歌應春鑰，非是為春風。"
    ]
  },
  {
    "volume": 96,
    "sequence": 21,
    "title": "和洛州康士曹庭芝望月有懷",
    "author": "沈佺期",
    "content": [
      "天使下西樓，光含萬象秋。台前疑掛鏡，簾外似懸鉤。",
      "張尹將眉學，班姬取扇儔。佳期應借問，為報在刀頭。"
    ]
  },
  {
    "volume": 96,
    "sequence": 22,
    "title": "壽陽王花燭",
    "author": "沈佺期",
    "content": [
      "仙媛乘龍夕，天孫捧雁來。可憐桃李樹，更繞鳳凰台。",
      "燭送香車入，花臨寶扇開。莫令銀箭曉，為盡合歡杯。"
    ]
  },
  {
    "volume": 96,
    "sequence": 23,
    "title": "隴頭水",
    "author": "沈佺期",
    "content": [
      "隴山飛落葉，隴雁度寒天。愁見三秋水，分為兩地泉。",
      "西流入羌郡，東下向秦川。征客重回首，肝腸空自憐。"
    ]
  },
  {
    "volume": 96,
    "sequence": 24,
    "title": "關山月",
    "author": "沈佺期",
    "content": [
      "漢月生遼海，朣朧出半暉。合昏玄菟郡，中夜白登圍。",
      "暈落關山迥，光含霜霰微。將軍聽曉角，戰馬欲南歸。"
    ]
  },
  {
    "volume": 96,
    "sequence": 25,
    "title": "折楊柳",
    "author": "沈佺期",
    "content": [
      "玉窗朝日映，羅帳春風吹。拭淚攀楊柳，長條踠地垂。",
      "白花飛曆亂，黃鳥思參差。妾自肝腸斷，傍人那得知。"
    ]
  },
  {
    "volume": 96,
    "sequence": 26,
    "title": "梅花落",
    "author": "沈佺期",
    "content": [
      "鐵騎幾時回，金閨怨早梅。雪寒花已落，風暖葉應開。",
      "夕逐新春管，香迎小歲杯。盛時何足貴，書裏報輪台。"
    ]
  },
  {
    "volume": 96,
    "sequence": 27,
    "title": "紫騮馬",
    "author": "沈佺期",
    "content": [
      "青玉紫騮鞍，驕多影屢盤。荷君能剪拂，躞蹀噴桑幹。",
      "踠足追奔易，長鳴遇賞難。摐金一萬里，霜露不辭寒。"
    ]
  },
  {
    "volume": 96,
    "sequence": 28,
    "title": "上之回",
    "author": "沈佺期",
    "content": [
      "制書下關右，天子問回中。壇墠經過遠，威儀侍從雄。",
      "黃麾搖晝日，青幰曳松風。回望甘泉道，龍山隱漢宮。"
    ]
  },
  {
    "volume": 96,
    "sequence": 29,
    "title": "王昭君",
    "author": "沈佺期",
    "content": [
      "非君惜鸞殿，非妾妒蛾眉。薄命由驕虜，無情是畫師。",
      "嫁來胡地日，不並漢宮時。心苦無聊賴，何堪馬上辭。"
    ]
  },
  {
    "volume": 96,
    "sequence": 30,
    "title": "被試出塞",
    "author": "沈佺期",
    "content": [
      "十年通大漠，萬里出長平。寒日生戈劍，陰雲拂旆旌。",
      "饑烏啼舊壘，疲馬戀空城。辛苦皋蘭北，胡霜損漢兵。"
    ]
  },
  {
    "volume": 96,
    "sequence": 31,
    "title": "牛女",
    "author": "沈佺期",
    "content": [
      "粉席秋期緩，針樓別怨多。奔龍爭度日，飛鵲亂填河。",
      "失喜先臨鏡，含羞未解羅。誰能留夜色，來夕倍還梭。"
    ]
  },
  {
    "volume": 96,
    "sequence": 32,
    "title": "雜詩三首",
    "author": "沈佺期",
    "content": [
      "落葉驚秋婦，高砧促暝機。蜘蛛尋月度，螢火傍人飛。",
      "清鏡紅埃入，孤燈綠焰微。怨啼能至曉，獨自懶縫衣。",
      "妾家臨渭北，春夢著遼西。何苦朝鮮郡，年年事鼓鼙。",
      "燕來紅壁語，鶯向綠窗啼。為許長相憶，闌幹玉箸齊。",
      "聞道黃龍戍，頻年不解兵。可憐閨裏月，長在漢家營。",
      "少婦今春意，良人昨夜情。誰能將旗鼓，一為取龍城。"
    ]
  },
  {
    "volume": 96,
    "sequence": 33,
    "title": "剪綵",
    "author": "沈佺期",
    "content": [
      "宮女憐芳樹，裁花競早榮。寒依刀尺盡，春向綺羅生。",
      "弱蒂盤絲發，香蕤結素成。纖枝幸不棄，長就玉階傾。"
    ]
  },
  {
    "volume": 96,
    "sequence": 34,
    "title": "和中書侍郎楊再思春夜宿直",
    "author": "沈佺期",
    "content": [
      "西禁青春滿，南端皓月微。千廬宵駕合，五夜曉鐘稀。",
      "星斗橫綸閣，天河度瑣闈。煙光章奏裏，紛向夕郎飛。"
    ]
  },
  {
    "volume": 96,
    "sequence": 35,
    "title": "和常州崔使君寒食夜",
    "author": "沈佺期",
    "content": [
      "聞道清明近，春闈向夕闌。行遊晝不厭，風物夜宜看。",
      "斗柄更初轉，梅香暗裏殘。無勞秉華燭，晴月在南端。"
    ]
  },
  {
    "volume": 96,
    "sequence": 36,
    "title": "和崔正諫登秋日早朝",
    "author": "沈佺期",
    "content": [
      "雞鳴朝謁滿，露白禁門秋。爽氣臨旌戟，朝光映冕旒。",
      "河宗來獻寶，天子命焚裘。獨負池陽議，言從建禮遊。"
    ]
  },
  {
    "volume": 96,
    "sequence": 37,
    "title": "答寧處州書",
    "author": "沈佺期",
    "content": [
      "書報天中赦，人從海上聞。九泉開白日，六翮起青雲。",
      "質幸恩先貸，情孤枉未分。自憐涇渭別，誰與奏明君。"
    ]
  },
  {
    "volume": 96,
    "sequence": 38,
    "title": "李舍人山園送龐邵",
    "author": "沈佺期",
    "content": [
      "符傳有光輝，喧喧出帝畿。東鄰借山水，南陌駐驂騑。",
      "握手涼風至，當歌秋日微。高幨去勿緩，人吏待霜威。"
    ]
  },
  {
    "volume": 96,
    "sequence": 39,
    "title": "送陸侍禦餘慶北使",
    "author": "沈佺期",
    "content": [
      "古人貴將命，之子出輶軒。受委當不辱，隨時敢贈言。",
      "朔途際遼海，春思繞轘轅。安得回白日，留歡盡綠樽。"
    ]
  },
  {
    "volume": 96,
    "sequence": 40,
    "title": "洛州蕭司兵謁兄還赴洛成禮",
    "author": "沈佺期",
    "content": [
      "棠棣日光輝，高襟應序歸。來成鴻雁聚，去作鳳凰飛。",
      "細草承輕傳，驚花慘別衣。灞亭春有酒，岐路惜芬菲。"
    ]
  },
  {
    "volume": 96,
    "sequence": 41,
    "title": "餞高唐州詢",
    "author": "沈佺期",
    "content": [
      "弱冠相知早，中年不見多。生涯在王事，客鬢各蹉跎。",
      "良守初分嶽，嘉聲即潤河。還從漢闕下，傾耳聽中和。"
    ]
  },
  {
    "volume": 96,
    "sequence": 42,
    "title": "餞唐郎中洛陽令",
    "author": "沈佺期",
    "content": [
      "一台推往妙，三史佇來修。應宰鳧還集，辭郎雉少留。",
      "郊筵乘落景，亭傳理殘秋。願以弦歌暇，芝蘭想舊遊。"
    ]
  },
  {
    "volume": 96,
    "sequence": 43,
    "title": "樂城白鶴寺",
    "author": "沈佺期",
    "content": [
      "碧海開龍藏，青雲起雁堂。潮聲迎法鼓，雨氣濕天香。",
      "樹接前山暗，溪承瀑水涼。無言謫居遠，清淨得空王。"
    ]
  },
  {
    "volume": 96,
    "sequence": 44,
    "title": "游少林寺",
    "author": "沈佺期",
    "content": [
      "長歌游寶地，徙倚對珠林。雁塔風霜古，龍池歲月深。",
      "紺園澄夕霽，碧殿下秋陰。歸路煙霞晚，山蟬處處吟。"
    ]
  },
  {
    "volume": 96,
    "sequence": 45,
    "title": "岳館",
    "author": "沈佺期",
    "content": [
      "洞壑仙人館，孤峰玉女台。空蒙朝氣合，窈窕夕陽開。",
      "流澗含輕雨，虛岩應薄雷。正逢鸞與鶴，歌舞出天來。"
    ]
  },
  {
    "volume": 96,
    "sequence": 46,
    "title": "早發平昌島",
    "author": "沈佺期",
    "content": [
      "解纜春風後，鳴榔曉漲前。陽烏出海樹，雲雁下江煙。",
      "積氣沖長島，浮光溢大川。不能懷魏闕，心賞獨泠然。"
    ]
  },
  {
    "volume": 96,
    "sequence": 47,
    "title": "夜宿七盤嶺",
    "author": "沈佺期",
    "content": [
      "獨遊千裏外，高臥七盤西。曉月臨窗近，天河入戶低。",
      "芳春平仲綠，清夜子規啼。浮客空留聽，褒城聞曙雞。"
    ]
  },
  {
    "volume": 96,
    "sequence": 48,
    "title": "十三四時嘗從巫峽過他日偶然有思",
    "author": "沈佺期",
    "content": [
      "小度巫山峽，荊南春欲分。使君灘上草，神女館前雲。",
      "樹悉江中見，猿多天外聞。別來如夢裏，一想一氛氳。"
    ]
  },
  {
    "volume": 96,
    "sequence": 49,
    "title": "初達驩州",
    "author": "沈佺期",
    "content": [
      "自昔聞銅柱，行來向一年。不知林邑地，猶隔道明天。",
      "雨露何時及，京華若個邊。思君無限淚，堪作日南泉。"
    ]
  },
  {
    "volume": 96,
    "sequence": 50,
    "title": "嶺表逢寒食",
    "author": "沈佺期",
    "content": [
      "嶺外無寒食，春來不見餳。洛陽新甲子，何日是清明。",
      "花柳爭朝發，軒車滿路迎。帝鄉遙可念，腸斷報親情。"
    ]
  },
  {
    "volume": 96,
    "sequence": 51,
    "title": "驩州南亭夜望",
    "author": "沈佺期",
    "content": [
      "昨夜南亭望，分明夢洛中。室家誰道別，兒女案嘗同。",
      "忽覺猶言是，沉思始悟空。肝腸餘幾寸，拭淚坐春風。"
    ]
  },
  {
    "volume": 96,
    "sequence": 52,
    "title": "少游荊湘因有是題",
    "author": "沈佺期",
    "content": [
      "峴北焚蛟浦，巴東射雉田。歲時宜楚俗，耆舊在襄川。",
      "憶昨經過處，離今二十年。因君訪生死，相識幾人全。"
    ]
  },
  {
    "volume": 96,
    "sequence": 53,
    "title": "咸陽覽古",
    "author": "沈佺期",
    "content": [
      "咸陽秦帝居，千載坐盈虛。版築林光盡，壇場溜聽疏。",
      "野橋疑望日，山火類焚書。唯有驪峰在，空聞厚葬餘。"
    ]
  },
  {
    "volume": 96,
    "sequence": 54,
    "title": "覽鏡",
    "author": "沈佺期",
    "content": [
      "霏霏日搖蕙，騷騷風灑蓮。時芳固相奪，俗態豈恒堅。",
      "恍忽夜川裏，蹉跎朝鏡前。紅顏與壯志，太息此流年。"
    ]
  },
  {
    "volume": 96,
    "sequence": 55,
    "title": "題椰子樹",
    "author": "沈佺期",
    "content": [
      "日南椰子樹，香嫋出風塵。叢生調木首，圓實檳榔身。",
      "玉房九霄露，碧葉四時春。不及塗林果，移根隨漢臣。"
    ]
  },
  {
    "volume": 96,
    "sequence": 56,
    "title": "同獄者歎獄中無燕",
    "author": "沈佺期",
    "content": [
      "何許乘春燕，多知辨夏台。三時欲並盡，雙影未嘗來。",
      "食蕊嫌叢棘，銜泥怯死灰。不如黃雀語，能雪冶長猜。"
    ]
  },
  {
    "volume": 96,
    "sequence": 57,
    "title": "則天門赦改年",
    "author": "沈佺期",
    "content": [
      "聖人宥天下，幽鑰動圜狴。六甲迎黃氣，三元降紫泥。",
      "籠僮上西鼓，振迅廣陽雞。歌舞將金帛，汪洋被遠黎。"
    ]
  },
  {
    "volume": 96,
    "sequence": 58,
    "title": "喜赦",
    "author": "沈佺期",
    "content": [
      "去歲投荒客，今春肆眚歸。律通幽谷暖，盆舉太陽輝。",
      "喜氣迎冤氣，青衣報白衣。還將合浦葉，俱向洛城飛。"
    ]
  },
  {
    "volume": 96,
    "sequence": 59,
    "title": "秦州薛都督挽詞",
    "author": "沈佺期",
    "content": [
      "十裏絳山幽，千年汾水流。碑傳門客建，劍是故人留。",
      "隴樹煙含夕，山門月對秋。古來鐘鼎盛，共盡一蒿丘。"
    ]
  },
  {
    "volume": 96,
    "sequence": 60,
    "title": "天官崔侍郎夫人盧氏挽歌",
    "author": "沈佺期",
    "content": [
      "偕老言何謬，香魂事永違。潘魚從此隔，陳鳳宛然飛。",
      "埋鏡泉中暗，藏鐙地下微。猶憑少君術，仿佛睹容輝。"
    ]
  },
  {
    "volume": 96,
    "sequence": 61,
    "title": "章懷太子靖妃挽詞",
    "author": "沈佺期",
    "content": [
      "彤史佳聲載，青宮懿範留。形將鸞鏡隱，魂伴鳳笙遊。",
      "送馬嘶殘日，新螢落晚秋。不知蒿裏曙，空見隴雲愁。"
    ]
  },
  {
    "volume": 96,
    "sequence": 62,
    "title": "奉和立春遊苑迎春",
    "author": "沈佺期",
    "content": [
      "東郊暫轉迎春仗，上苑初飛行慶杯。風射蛟冰千片斷，氣沖魚鑰九關開。林中覓草才生蕙，殿裏爭花並是梅。",
      "歌吹銜恩歸路晚，棲烏半下鳳城來。"
    ]
  },
  {
    "volume": 96,
    "sequence": 63,
    "title": "人日重宴大明宮賜彩縷人勝應制",
    "author": "沈佺期",
    "content": [
      "拂旦雞鳴仙衛陳，憑高龍首帝城春。千官黼帳杯前壽，百福香奩勝裏人。山鳥初來猶怯囀，林花未發已偷新。",
      "天文正應韶光轉，設報懸知用此辰。"
    ]
  },
  {
    "volume": 96,
    "sequence": 64,
    "title": "奉和春初幸太平公主南莊應制",
    "author": "沈佺期",
    "content": [
      "主家山第早春歸，禦輦春遊繞翠微。買地鋪金曾作埒，尋河取石舊支機。雲間樹色千花滿，竹裏泉聲百道飛。",
      "自有神仙鳴鳳曲，並將歌舞報恩暉。"
    ]
  },
  {
    "volume": 96,
    "sequence": 65,
    "title": "奉和春日幸望春宮應制",
    "author": "沈佺期",
    "content": [
      "芳郊綠野散春晴，複道離宮煙霧生。楊柳千條花欲綻，蒲萄百丈蔓初縈。林香酒氣元相入，鳥囀歌聲各自成。",
      "定是風光牽宿醉，來晨複得幸昆明。"
    ]
  },
  {
    "volume": 96,
    "sequence": 66,
    "title": "侍宴安樂公主新宅應制",
    "author": "沈佺期",
    "content": [
      "皇家貴主好神仙，別業初開雲漢邊。山出盡如鳴鳳嶺，池成不讓飲龍川。妝樓翠幌教春住，舞閣金鋪借日懸。",
      "敬從乘輿來此地，稱觴獻壽樂鈞天。"
    ]
  },
  {
    "volume": 96,
    "sequence": 67,
    "title": "龍池篇",
    "author": "沈佺期",
    "content": [
      "龍池躍龍龍已飛，龍德先天天不違。池開天漢分黃道，龍向天門入紫微。邸第樓臺多氣色，君王鳧雁有光輝。",
      "為報寰中百川水，來朝此地莫東歸。"
    ]
  },
  {
    "volume": 96,
    "sequence": 68,
    "title": "興慶池侍宴應制",
    "author": "沈佺期",
    "content": [
      "碧水澄潭映遠空，紫雲香駕禦微風。漢家城闕疑天上，秦地山川似鏡中。向浦回舟萍已綠，分林蔽殿槿初紅。",
      "古來徒羨橫汾賞，今日宸遊聖藻雄。"
    ]
  },
  {
    "volume": 96,
    "sequence": 69,
    "title": "從幸香山寺應制",
    "author": "沈佺期",
    "content": [
      "南山奕奕通丹禁，北闕峨峨連翠雲。嶺上樓臺千地起，城中鐘鼓四天聞。旃檀曉閣金輿度，鸚鵡晴林采眊分。",
      "願以醍醐參聖酒，還將祇苑當秋汾。"
    ]
  },
  {
    "volume": 96,
    "sequence": 70,
    "title": "紅樓院應制",
    "author": "沈佺期",
    "content": [
      "紅樓疑見白毫光，寺逼宸居福盛唐。支遁愛山情謾切，曇摩泛海路空長。經聲夜息聞天語，爐氣晨飄接禦香。",
      "誰謂此中難可到，自憐深院得徊翔。"
    ]
  },
  {
    "volume": 96,
    "sequence": 71,
    "title": "再入道場紀事應制",
    "author": "沈佺期",
    "content": [
      "南方歸去再生天，內殿今年異昔年。見辟乾坤新定位，看題日月更高懸。行隨香輦登仙路，坐近爐煙講法筵。",
      "自喜恩深陪侍從，兩朝長在聖人前。"
    ]
  },
  {
    "volume": 96,
    "sequence": 72,
    "title": "嵩山石淙侍宴應制",
    "author": "沈佺期",
    "content": [
      "金輿旦下綠雲衢，彩殿晴臨碧澗隅。溪水泠泠雜行漏，山煙片片繞香爐。仙人六膳調神鼎，玉女三漿捧帝壺。",
      "自惜汾陽紆道駕，無如太室覽真圖。"
    ]
  },
  {
    "volume": 96,
    "sequence": 73,
    "title": "古意呈補闕喬知之",
    "author": "沈佺期",
    "content": [
      "盧家少婦郁金堂，海燕雙棲玳瑁梁。九月寒砧催木葉，十年征戍憶遼陽。白狼河北音書斷，丹鳳城南秋夜長。",
      "誰謂含愁獨不見，更教明月照流黃。"
    ]
  },
  {
    "volume": 96,
    "sequence": 74,
    "title": "遙同杜員外審言過嶺",
    "author": "沈佺期",
    "content": [
      "天長地闊嶺頭分，去國離家見白雲。洛浦風光何所似，崇山瘴癘不堪聞。南浮漲海人何處，北望衡陽雁幾群。",
      "兩地江山萬餘裏，何時重謁聖明君。"
    ]
  },
  {
    "volume": 96,
    "sequence": 75,
    "title": "和上巳連寒食有懷京洛",
    "author": "沈佺期",
    "content": [
      "天津禦柳碧遙遙，軒騎相從半下朝。行樂光輝寒食借，太平歌舞晚春饒。紅妝樓下東回輦，青草洲邊南渡橋。",
      "坐見司空掃西第，看君侍從落花朝。"
    ]
  },
  {
    "volume": 96,
    "sequence": 76,
    "title": "陪幸太平公主南莊詩",
    "author": "沈佺期",
    "content": [
      "主第山門起灞川，宸游風景入初年。鳳凰樓下交天仗，烏鵲橋頭敞禦筵。往往花間逢彩石，時時竹裏見紅泉。",
      "今朝扈蹕平陽館，不羨乘槎雲漢邊。"
    ]
  },
  {
    "volume": 96,
    "sequence": 77,
    "title": "守歲應制",
    "author": "沈佺期",
    "content": [
      "南渡輕冰解渭橋，東方樹色起招搖。天子迎春取今夜，王公獻壽用明朝。殿上燈人爭烈火，宮中侲子亂驅妖。",
      "宜將歲酒調神藥，聖祚千春萬國朝。"
    ]
  }
]