[
  {
    "volume": 72,
    "sequence": 1,
    "title": "晦日置酒林亭",
    "author": "高正臣",
    "content": [
      "正月符嘉節，三春玩物華。忘懷寄尊酒，陶性狎山家。",
      "柳翠含煙葉，梅芳帶雪花。光陰不相借，遲遲落景斜。"
    ]
  },
  {
    "volume": 72,
    "sequence": 2,
    "title": "晦日重宴",
    "author": "高正臣",
    "content": [
      "芳辰重遊衍，乘景共追隨。班荊陪舊識，傾蓋得新知。",
      "水葉分蓮沼，風花落柳枝。自符河朔趣，甯羨高陽池。"
    ]
  },
  {
    "volume": 72,
    "sequence": 3,
    "title": "晦日宴高氏林亭",
    "author": "崔知賢",
    "content": [
      "上月河陽地，芳辰景物華。綿蠻變時鳥，照曜起春霞。",
      "柳搖風處色，梅散日前花。淹留洛城晚，歌吹石崇家。"
    ]
  },
  {
    "volume": 72,
    "sequence": 4,
    "title": "上元夜效小庾體",
    "author": "崔知賢",
    "content": [
      "今夜啟城闉，結伴戲芳春。鼓聲撩亂動，風光觸處新。",
      "月下多遊騎，燈前饒看人。歡樂無窮已，歌舞達明晨。"
    ]
  },
  {
    "volume": 72,
    "sequence": 5,
    "title": "三月三日宴王明府山亭",
    "author": "崔知賢",
    "content": [
      "京洛皇居，芳禊春餘。影媚元巳，和風上除。雲開翠帟，水騖鮮居。林渚縈映，煙霞卷舒。花飄粉蝶，藻躍文魚。",
      "沿波式宴，其樂只且。"
    ]
  },
  {
    "volume": 72,
    "sequence": 6,
    "title": "三月三日宴王明府山亭",
    "author": "席元明",
    "content": [
      "日惟上巳，時亨有巢。中尊引桂，芳筵藉茅。書僮橐筆，膳夫行炰。煙霏萬雉，花明四郊。沼蘋白帶，山花紫苞。",
      "同人聚飲，千載神交。"
    ]
  },
  {
    "volume": 72,
    "sequence": 7,
    "title": "晦日宴高氏林亭",
    "author": "韓仲宣",
    "content": [
      "欲知行有樂，芳尊對物華。地接安仁縣，園是季倫家。",
      "柳處雲疑葉，梅間雪似花。日落歸途遠，留興伴煙霞。"
    ]
  },
  {
    "volume": 72,
    "sequence": 8,
    "title": "晦日重宴",
    "author": "韓仲宣",
    "content": [
      "鳳苑先吹晚，龍樓夕照披。陳遵已投轄，山公正坐池。",
      "落日催金奏，飛霞送玉卮。此時陪綺席，不醉欲何為。"
    ]
  },
  {
    "volume": 72,
    "sequence": 9,
    "title": "上元夜效小庾體",
    "author": "韓仲宣",
    "content": [
      "他鄉月夜人，相伴看燈輪。光隨九華出，影共百枝新。",
      "歌鐘盛北裏，車馬沸南鄰。今宵何處好，惟有洛城春。"
    ]
  },
  {
    "volume": 72,
    "sequence": 10,
    "title": "三月三日宴王明府山亭",
    "author": "韓仲宣",
    "content": [
      "河濱上巳，洛汭春華。碧池涵日，翠斝澄霞。溝垂細柳，岸擁平沙。歌鶯響樹，舞蝶驚花。雲浮寶馬，水韻香車。",
      "熟記行樂，淹留景斜。"
    ]
  },
  {
    "volume": 72,
    "sequence": 11,
    "title": "晦日宴高氏林亭",
    "author": "周彥昭",
    "content": [
      "勝地臨雞浦，高會偶龍池。禦柳驚春色，仙筇掩月華。",
      "門邀千里馭，杯泛九光霞。日落山亭晚，雷送七香車。"
    ]
  },
  {
    "volume": 72,
    "sequence": 12,
    "title": "晦日宴高氏林亭",
    "author": "高球",
    "content": [
      "溫洛年光早，皇州景望華。連鑣尋上路，乘興入山家。",
      "輕苔網危石，春水架平沙。賞極林塘暮，處處起煙霞。"
    ]
  },
  {
    "volume": 72,
    "sequence": 13,
    "title": "三月三日宴王明府山亭",
    "author": "高球",
    "content": [
      "洛城春禊，元巳芳年。季倫園裏，逸少亭前。曲中舉白，談際生玄。陸離軒蓋，淒清管弦。萍疏波蕩，柳弱風牽。",
      "未淹歡趣，林溪夕煙。"
    ]
  },
  {
    "volume": 72,
    "sequence": 14,
    "title": "晦日宴高氏林亭",
    "author": "弓嗣初",
    "content": [
      "上序春暉麗，中園物候華。高才盛文雅，逸興滿煙霞。",
      "參差金穀樹，皎鏡碧塘沙。蕭散林亭晚，倒載欲還家。"
    ]
  },
  {
    "volume": 72,
    "sequence": 15,
    "title": "晦日重宴",
    "author": "弓嗣初",
    "content": [
      "年華藹芳隰，春溜滿新池。促賞依三友，延歡寄一卮。",
      "鳥聲隨管變，花影逐風移。行樂方無極，淹留惜晚曦。"
    ]
  },
  {
    "volume": 72,
    "sequence": 16,
    "title": "三月三日宴王明府山亭",
    "author": "高瑾",
    "content": [
      "暮春元巳，春服初裁。童冠八九，於洛之隈。",
      "河堤草變，鞏樹花開。逸人談發，仙禦舟來。",
      "間關黃鳥，瀺灂丹腮。樂飲命席，優哉悠哉。"
    ]
  },
  {
    "volume": 72,
    "sequence": 17,
    "title": "晦日宴高氏林亭",
    "author": "高瑾",
    "content": [
      "試入山亭望，言是石崇家。二月風光起，三春桃李華。",
      "鶯吟上喬木，雁往息平沙。相看會取醉，甯知還路賒。"
    ]
  },
  {
    "volume": 72,
    "sequence": 18,
    "title": "晦日重宴",
    "author": "高瑾",
    "content": [
      "忽聞鶯響谷，于此命相知。正開彭澤酒，來向高陽池。",
      "柳葉風前弱，梅花影處危。賞洽林亭晚，落照下參差。"
    ]
  },
  {
    "volume": 72,
    "sequence": 19,
    "title": "上元夜效小庾體",
    "author": "高瑾",
    "content": [
      "初年三五夜，相知一兩人。連鑣出巷口，飛轂下池漘。",
      "燈光恰似月，人面並如春。遨遊終未已，相歡待日輪。"
    ]
  },
  {
    "volume": 72,
    "sequence": 20,
    "title": "晦日宴高氏林亭",
    "author": "王茂時",
    "content": [
      "踐勝尋良會，乘春玩物華。還隨張放友，來向石崇家。",
      "止水分岩鏡，閒庭枕浦沙。未極林泉賞，參差落照斜。"
    ]
  },
  {
    "volume": 72,
    "sequence": 21,
    "title": "晦日宴高氏林亭",
    "author": "徐皓",
    "content": [
      "綺筵乘暇景，瓊醑對年華。門多金埒騎，路引璧人車。",
      "蘋早猶藏葉，梅殘正落花。藹藹林亭晚，餘興促流霞。"
    ]
  },
  {
    "volume": 72,
    "sequence": 22,
    "title": "晦日宴高氏林亭",
    "author": "長孫正隱",
    "content": [
      "晦晚屬煙霞，遨遊重歲華。歌鐘雖戚裏，林藪是山家。",
      "細雨猶開日，深池不漲沙。淹留迷處所，岩岫幾重花。"
    ]
  },
  {
    "volume": 72,
    "sequence": 23,
    "title": "上元夜效小庾體同用春字",
    "author": "長孫正隱",
    "content": [
      "薄晚嘯遊人，車馬亂驅塵。月光三五夜，燈焰一重春。",
      "煙雲迷北闕，簫管識南鄰。洛城終不閉，更出小平津。"
    ]
  },
  {
    "volume": 72,
    "sequence": 24,
    "title": "晦日宴高氏林亭",
    "author": "高紹",
    "content": [
      "嘯侶入山家，臨春玩物華。葛弦調綠水，桂醑酌丹霞。",
      "岸柳開新葉，庭梅落早花。興洽林亭晚，方還倒載車。"
    ]
  },
  {
    "volume": 72,
    "sequence": 25,
    "title": "晦日宴高氏林亭",
    "author": "郎餘令",
    "content": [
      "三春休晦節，九谷泛年華。半晴餘細雨，全晚澹殘霞。",
      "尊開疏竹葉，管應落梅花。興闌相顧起，流水送香車。"
    ]
  },
  {
    "volume": 72,
    "sequence": 26,
    "title": "晦日宴高氏林亭",
    "author": "陳嘉言",
    "content": [
      "公子申敬愛，攜朋玩物華。人是平陽客，地即石崇家。",
      "水文生舊浦，風色滿新花。日暮連歸騎，長川照晚霞。"
    ]
  },
  {
    "volume": 72,
    "sequence": 27,
    "title": "晦日重宴",
    "author": "陳嘉言",
    "content": [
      "高門引冠蓋，下客抱支離。綺席珍羞滿，文場翰藻摛。",
      "蓂華雕上月，柳色藹春池。日斜歸戚裏，連騎勒金羈。"
    ]
  },
  {
    "volume": 72,
    "sequence": 28,
    "title": "上元夜效小庾體",
    "author": "陳嘉言",
    "content": [
      "今夜可憐春，河橋多麗人。寶馬金為絡，香車玉作輪。",
      "聯手窺潘掾，分頭看洛神。重城自不掩，出向小平津。"
    ]
  },
  {
    "volume": 72,
    "sequence": 29,
    "title": "晦日宴高氏林亭",
    "author": "周彥暉",
    "content": [
      "砌蓂收晦魄，津柳競年華。既狎忘筌友，方淹投轄車。",
      "綺筵回舞雪，瓊醑泛流霞。雲低上天晚，絲雨帶風斜。"
    ]
  },
  {
    "volume": 72,
    "sequence": 30,
    "title": "晦日重宴",
    "author": "周彥暉",
    "content": [
      "春華歸柳樹，俯景落蓂枝。置驛銅街右，開筵玉浦陲。",
      "林煙含障密，竹雨帶珠危。興闌巾倒戴，山公下習池。"
    ]
  },
  {
    "volume": 72,
    "sequence": 31,
    "title": "晦日宴高氏林亭",
    "author": "高嶠",
    "content": [
      "飛觀寫春望，開宴坐汀沙。積溜含苔色，晴空蕩日華。",
      "歌入平陽第，舞對石崇家。莫慮能騎馬，投轄自停車。"
    ]
  },
  {
    "volume": 72,
    "sequence": 32,
    "title": "晦日重宴",
    "author": "高嶠",
    "content": [
      "駕言尋鳳侶，乘歡俯雁池。班荊逢舊識，斟桂喜深知。",
      "紫蘭方出徑，黃鶯未囀枝。別有陶春日，青天雲霧披。"
    ]
  },
  {
    "volume": 72,
    "sequence": 33,
    "title": "晦日宴高氏林亭",
    "author": "劉友賢",
    "content": [
      "春來日漸賒，琴酒逐年華。欲向文通徑，先游武子家。",
      "池碧新流滿，岩紅落照斜。興闌情未盡，步步惜風花。"
    ]
  },
  {
    "volume": 72,
    "sequence": 34,
    "title": "晦日宴高氏林亭",
    "author": "周思鈞",
    "content": [
      "早春驚柳穟，初晦掩蓂華。騎出平陽裏，筵開衛尉家。",
      "竹影含雲密，池紋帶雨斜。重惜林亭晚，上路滿煙霞。"
    ]
  },
  {
    "volume": 72,
    "sequence": 35,
    "title": "晦日重宴",
    "author": "周思鈞",
    "content": [
      "綺筵乘晦景，高宴下陽池。濯雨梅香散，含風柳色移。",
      "輕塵依扇落，流水入弦危。勿顧林亭晚，方歡雲霧披。"
    ]
  }
]