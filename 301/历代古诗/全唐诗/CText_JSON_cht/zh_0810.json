[
  {
    "volume": 810,
    "sequence": 1,
    "title": "聽鶯歌",
    "author": "靈澈",
    "content": [
      "新鶯傍簷曉更悲，孤音清泠囀素枝。口邊血出語未盡，豈是怨恨人不知。不食枯桑葚，不銜苦李花。偶然弄樞機，婉轉淩煙霞。眾雛飛鳴何局促，自覘遊蜂啄枯木。",
      "玄猿何事朝夜啼，白鷺長在汀洲宿。黑雕黃鶴豈不高，金籠玉鉤傷羽毛。三江七澤去不得，風煙日暮生波濤。",
      "飛去來，莫上高城頭，莫下空園裏。城頭鴟烏拾膻腥，空園燕雀爭泥滓。願當結舌含白雲，五月六月一聲不可聞。"
    ]
  },
  {
    "volume": 810,
    "sequence": 2,
    "title": "歸湖南作",
    "author": "靈澈",
    "content": [
      "山邊水邊待月明，暫向人間借路行。",
      "如今還向山邊去，只有湖水無行路。"
    ]
  },
  {
    "volume": 810,
    "sequence": 3,
    "title": "初到汀州",
    "author": "靈澈",
    "content": [
      "初放到滄洲，前心詎解愁。舊交容不拜，臨老學梳頭。",
      "禪室白雲去，故山明月秋。幾年猶在此，北戶水南流。"
    ]
  },
  {
    "volume": 810,
    "sequence": 4,
    "title": "九日和於使君思上京親故",
    "author": "靈澈",
    "content": [
      "清晨有高會，賓從出東方。楚俗風煙古，汀洲草木涼。",
      "山情來遠思，菊意在重陽。心憶華池上，從容鴛鷺行。"
    ]
  },
  {
    "volume": 810,
    "sequence": 5,
    "title": "送道虔上人游方",
    "author": "靈澈",
    "content": [
      "律儀通外學，詩思入玄關。煙景隨緣到，風姿與道閑。",
      "貫花留淨室，咒水度空山。誰識浮雲意，悠悠天地間。"
    ]
  },
  {
    "volume": 810,
    "sequence": 6,
    "title": "送鑒供奉歸蜀寧親",
    "author": "靈澈",
    "content": [
      "林間出定戀庭闈，聖主恩深暫許歸。雙樹欲辭金錫冷，四花猶向玉階飛。梁山拂漢分清境，蜀雪和煙惹翠微。",
      "此去不須求彩服，紫衣全勝老萊衣。"
    ]
  },
  {
    "volume": 810,
    "sequence": 7,
    "title": "天姥岑望天臺山",
    "author": "靈澈",
    "content": [
      "天臺眾峰外，華頂當寒空。有時半不見，崔嵬在雲中。"
    ]
  },
  {
    "volume": 810,
    "sequence": 8,
    "title": "遠公墓",
    "author": "靈澈",
    "content": [
      "古墓石棱棱，寒雲晚景凝。空悲虎溪月，不見雁門僧。"
    ]
  },
  {
    "volume": 810,
    "sequence": 9,
    "title": "宿東林寺",
    "author": "靈澈",
    "content": [
      "天寒猛虎叫岩雪，林下無人空有月。",
      "千年像教今不聞，焚香獨為鬼神說。"
    ]
  },
  {
    "volume": 810,
    "sequence": 10,
    "title": "簡寂觀",
    "author": "靈澈",
    "content": [
      "古松古柏岩壁間，猿攀鶴巢古枝折。",
      "五月有霜六月寒，時見山翁來取雪。"
    ]
  },
  {
    "volume": 810,
    "sequence": 11,
    "title": "元日觀郭將軍早朝",
    "author": "靈澈",
    "content": [
      "欲曙九衢人更多，千條香燭照星河。",
      "今朝始見金吾貴，車馬縱橫避玉珂。"
    ]
  },
  {
    "volume": 810,
    "sequence": 12,
    "title": "東林寺酬韋丹刺史",
    "author": "靈澈",
    "content": [
      "年老心閑無外事，麻衣草座亦容身。",
      "相逢盡道休官好，林下何曾見一人。"
    ]
  },
  {
    "volume": 810,
    "sequence": 13,
    "title": "東林寺寄包侍禦",
    "author": "靈澈",
    "content": [
      "古殿清陰山木春，池邊跂石一觀身。",
      "誰能來此焚香坐，共作壚峰二十人。"
    ]
  },
  {
    "volume": 810,
    "sequence": 14,
    "title": "西林寄楊公",
    "author": "靈澈",
    "content": [
      "日日愛山歸已遲，閑閒空度少年時。",
      "余身定寄林中老，心與長松片石期。"
    ]
  },
  {
    "volume": 810,
    "sequence": 15,
    "title": "答徐廣叔四問",
    "author": "靈澈",
    "content": [
      "童子出家無第行，隨師乞食遣稱名。",
      "長沙豈敢論年幾，絳老惟知甲子生。"
    ]
  },
  {
    "volume": 810,
    "sequence": 16,
    "title": "聞李處士亡",
    "author": "靈澈",
    "content": [
      "時時聞說故人死，日日自悲隨老身。",
      "白髮不生應不得，青山長在屬何人。"
    ]
  },
  {
    "volume": 810,
    "sequence": 17,
    "title": "句",
    "author": "靈澈",
    "content": [
      "松樹有死枝，塚上唯莓苔。石門無人入，古木花不開。",
      "綠竹歲寒在，故人衰老多。",
      "月色靜中見，泉聲深處聞。",
      "古觀茅山下，諸峰欲曙時。真人是黃子，玉堂生紫芝。",
      "禪門至六祖，衣缽無人得。",
      "古墓碑表折，荒壟松柏稀。",
      "秋深知氣正，家近覺山寒。",
      "山僧不記重陽日，因見茱萸憶去年。",
      "今非古獄下，莫向鬥邊看。",
      "海月生殘夜，江春入暮年。",
      "窗風枯硯水，山雨慢琴弦。"
    ]
  },
  {
    "volume": 810,
    "sequence": 18,
    "title": "湘夫人祠",
    "author": "大易",
    "content": [
      "靈祠古木合，波揚大江濆。未□湘南雨，知為何處雲。",
      "苔痕澀珠履，草色妒羅裙。妙鼓彤雲瑟，羈臣不可聞。"
    ]
  },
  {
    "volume": 810,
    "sequence": 19,
    "title": "贈司空拾遺",
    "author": "大易",
    "content": [
      "侍臣何事辭雲陛，江上微雲見雪花。望閣未承丹鳳詔，掩門空對楚人家。陳琳草奏才還在，王粲登樓興未賒。",
      "高館更容塵外客，仍令歸路待瑤華。"
    ]
  },
  {
    "volume": 810,
    "sequence": 20,
    "title": "寄錢郎中",
    "author": "法照",
    "content": [
      "閉門深樹裏，閑足鳥來過。五馬不復貴，一僧誰奈何。",
      "藥苗家自有，香飯乞時多。寄語嬋娟客，將心向薜蘿。"
    ]
  },
  {
    "volume": 810,
    "sequence": 21,
    "title": "送清江上人",
    "author": "法照",
    "content": [
      "越人僧體古，清慮洗塵勞。一國詩名遠，多生律行高。",
      "見山援葛藟，避世著方袍。早晚雲門去，儂應逐爾曹。"
    ]
  },
  {
    "volume": 810,
    "sequence": 22,
    "title": "送無著禪師歸新羅",
    "author": "法照",
    "content": [
      "萬里歸鄉路，隨緣不算程。尋山百衲弊，過海一杯輕。",
      "夜宿依雲色，晨齋就水聲。何年持貝葉，卻到漢家城。"
    ]
  },
  {
    "volume": 810,
    "sequence": 23,
    "title": "遊元象泊",
    "author": "釋泚",
    "content": [
      "空水潮色淨，澹然湖上心。舳艫輕且進，汀洲如可尋。",
      "秋風洄溯險，落日波濤深。寂寞武陵去，中流方至今。"
    ]
  },
  {
    "volume": 810,
    "sequence": 24,
    "title": "北原別業",
    "author": "釋泚",
    "content": [
      "野外車騎絕，古村桑柘陰。流鶯出穀靜，春草閉門深。",
      "學稼農為業，忘情道作心。因知上皇日，鑿井在靈林。"
    ]
  },
  {
    "volume": 810,
    "sequence": 25,
    "title": "雜詩",
    "author": "龐蘊",
    "content": [
      "未識龍宮莫說珠，識珠言說與君殊。",
      "空拳只是嬰兒信，豈得將來誑老夫。",
      "萬法從心起，心生萬法生。法生同日了，來去在虛行。",
      "寄語修道人，空生慎勿生。如能達此理，不動出深坑。",
      "極目觀前境，寂寞無一人。回頭看後底，影亦不隨身。",
      "神識苟能無掛礙，廓周法界等虛空。",
      "不假坐禪持戒律，超然解脫豈勞功。",
      "日用事無別，惟吾自偶偕。頭頭非取捨，處處勿張乖。",
      "朱紫誰為號，青山絕點埃。神通並妙用，運水及搬柴。",
      "十方同聚會，個個學無為。此是選佛場，心空及第歸。",
      "焰水無魚下底鉤，覓魚無處笑君愁。",
      "可憐谷隱老禪伯，被唾如何見亦羞。"
    ]
  }
]