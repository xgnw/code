[
  {
    "volume": 263,
    "sequence": 1,
    "title": "酬耿拾遺題贈",
    "author": "嚴維",
    "content": [
      "掩扉常自靜，驛吏忽傳呼。水巷驚馴鳥，藜床起病軀。",
      "顧身悲欲老，戒子力為儒。明日公西去，煙霞複作徒。"
    ]
  },
  {
    "volume": 263,
    "sequence": 2,
    "title": "酬王侍禦西陵渡見寄",
    "author": "嚴維",
    "content": [
      "前年萬里別，昨日一封書。郢曲西陵渡，秦官使者車。",
      "柳塘熏晝日，花水溢春渠。若不嫌雞黍，先令掃弊廬。"
    ]
  },
  {
    "volume": 263,
    "sequence": 3,
    "title": "酬劉員外見寄",
    "author": "嚴維",
    "content": [
      "蘇耽佐郡時，近出白雲司。藥補清羸疾，窗吟絕妙詞。",
      "柳塘春水慢，花塢夕陽遲。欲識懷君意，明朝訪楫師。"
    ]
  },
  {
    "volume": 263,
    "sequence": 4,
    "title": "同韓員外宿雲門寺",
    "author": "嚴維",
    "content": [
      "小嶺路難近，仙郎此夕過。潭空觀月定，澗靜見雲多。",
      "竹翠煙深鎖，松聲雨點和。萬緣俱不有，對境自垂蘿。"
    ]
  },
  {
    "volume": 263,
    "sequence": 5,
    "title": "酬諸公宿鏡水宅",
    "author": "嚴維",
    "content": [
      "倖免低頭向府中，貴將藜藿與君同。陽雁叫霜來枕上，寒山映月在湖中。詩書何德名夫子，草木推年長數公。",
      "聞道漢家偏尚少，此身那此訪芝翁。"
    ]
  },
  {
    "volume": 263,
    "sequence": 6,
    "title": "送薛尚書入蜀",
    "author": "嚴維",
    "content": [
      "卑情不敢論，拜首入轅門。列郡諸侯長，登朝八座尊。",
      "凝笳臨水發，行旆向風翻。幾許遺黎泣，同懷父母恩。"
    ]
  },
  {
    "volume": 263,
    "sequence": 7,
    "title": "送李秘書往儋州",
    "author": "嚴維",
    "content": [
      "魑魅曾為伍，蓬萊近拜郎。臣心瞻北闕，家事在南荒。",
      "莎草山城小，毛洲海驛長。玄成知必大，寧是泛滄浪。"
    ]
  },
  {
    "volume": 263,
    "sequence": 8,
    "title": "送人入金華",
    "author": "嚴維",
    "content": [
      "明月雙溪水，清風八詠樓。昔年為客處，今日送君遊。"
    ]
  },
  {
    "volume": 263,
    "sequence": 9,
    "title": "送崔峒使往睦州兼寄薛司戶",
    "author": "嚴維",
    "content": [
      "如今相府用英髦，獨往南州肯告勞，冰水近開漁浦出，雪雲初卷定山高，木奴花映桐廬縣，青雀舟隨白露濤。",
      "使者應須訪廉吏，府中惟有范功曹。"
    ]
  },
  {
    "volume": 263,
    "sequence": 10,
    "title": "送房元直赴北京",
    "author": "嚴維",
    "content": [
      "猶道樓蘭十萬師，書生匹馬去何之。臨岐未斷歸家目，望月空吟出塞詩。常欲激昂論上策，不應憔悴老明時。",
      "遙知到日逢寒食，彩筆長裾會晉祠。"
    ]
  },
  {
    "volume": 263,
    "sequence": 11,
    "title": "荊溪館呈丘義興",
    "author": "嚴維",
    "content": [
      "失路荊溪上，依人忽暝投。長橋今夜月，陽羨古時州。",
      "野燒明山郭，寒更出縣樓。先生能館我，無事五湖遊。"
    ]
  },
  {
    "volume": 263,
    "sequence": 12,
    "title": "一公新泉",
    "author": "嚴維",
    "content": [
      "山下新泉出，泠泠北去源。落池才有響，噴石未成痕。",
      "獨映孤松色，殊分眾鳥喧。唯當清夜月，觀此啟禪門。"
    ]
  },
  {
    "volume": 263,
    "sequence": 13,
    "title": "奉試水精環",
    "author": "嚴維",
    "content": [
      "王室符長慶，環中得水精。任圓循不極，見素質仍貞。",
      "信是天然瑞，非因朴斫成。無瑕勝玉美，至潔過冰清。",
      "未肯齊瑉價，寧同雜佩聲。能銜任黃雀，亦欲應時明。"
    ]
  },
  {
    "volume": 263,
    "sequence": 14,
    "title": "自雲陽歸晚泊陸澧宅",
    "author": "嚴維",
    "content": [
      "天陰行易晚，前路故人居。孤棹所思久，寒林相見初。",
      "閑燈忘夜永，清漏任更疏。明發還須去，離家幾歲除。"
    ]
  },
  {
    "volume": 263,
    "sequence": 15,
    "title": "九日陪崔郎中北山宴",
    "author": "嚴維",
    "content": [
      "上客南台至，重陽此會文。菊芳寒露洗，杯翠夕陽曛。",
      "務簡人同醉，溪閑鳥自群。府中官最小，唯有孟參軍。"
    ]
  },
  {
    "volume": 263,
    "sequence": 16,
    "title": "留別鄒紹劉長卿",
    "author": "嚴維",
    "content": [
      "中年從一尉，自笑此身非。道在甘微祿，時難恥息機。",
      "晨趨本郡府，晝掩故山扉。待見干戈畢，何妨更采薇。"
    ]
  },
  {
    "volume": 263,
    "sequence": 17,
    "title": "書情獻相公",
    "author": "嚴維",
    "content": [
      "年來白髮欲星星，誤卻生涯是一經。魏闕望中何日見，商歌奏罷複誰聽。孤根獨棄慚山木，弱質無成狀水萍。",
      "今日更須詢哲匠，不應休去老岩扃。"
    ]
  },
  {
    "volume": 263,
    "sequence": 18,
    "title": "贈送朱放",
    "author": "嚴維",
    "content": [
      "昔年居漢水，日醉習家池。道勝跡常在，名高身不知。",
      "欲依天目住，新自始寧移。生事曾無長，惟將白接z5。"
    ]
  },
  {
    "volume": 263,
    "sequence": 19,
    "title": "剡中贈張卿侍禦",
    "author": "嚴維",
    "content": [
      "辟疆年正少，公子貴初還。早列月卿位，新參柱史班。",
      "千夫馳驛道，駟馬入家山。深巷烏衣盛，高門畫戟閑。",
      "逶迤天樂下，照耀剡溪間。自賤遊章句，空為衰草顏。"
    ]
  },
  {
    "volume": 263,
    "sequence": 20,
    "title": "贈萬經",
    "author": "嚴維",
    "content": [
      "萬公長慢世，昨日又隳官。縱酒真彭澤，論詩得建安。",
      "家山伯禹穴，別墅小長幹。輒有時人至，窗前白眼看。"
    ]
  },
  {
    "volume": 263,
    "sequence": 21,
    "title": "書情上李蘇州",
    "author": "嚴維",
    "content": [
      "東土苗人尚有殘，皇皇亞相出朝端。手持國憲群僚畏，口喻天慈百姓安。禮數自憐今日絕，風流空計往年歡。",
      "誤著青袍將十載，忍令漁浦卻垂竿。"
    ]
  },
  {
    "volume": 263,
    "sequence": 22,
    "title": "餘姚祗役奉簡鮑參軍",
    "author": "嚴維",
    "content": [
      "童年獻賦在皇州，方寸思量君與侯。萬事無成新白首，兩春虛擲對滄流。歌詩盛賦文星動，簫管新亭晦日遊。",
      "知己欲依何水部，鄉人今正賤東丘。"
    ]
  },
  {
    "volume": 263,
    "sequence": 23,
    "title": "奉和獨孤中丞遊雲門寺",
    "author": "嚴維",
    "content": [
      "絕壑開花界，耶溪極上源。光輝三獨坐，登陟五雲門。",
      "深木鳴騶馭，晴山曜武賁。亂泉觀坐臥，疏磬發朝昏。",
      "蒼翠新秋色，莓苔積雨痕。上方看度鳥，後夜聽吟猿。",
      "異跡焚香對，新詩酌茗論。歸來還撫俗，諸老莫攀轅。"
    ]
  },
  {
    "volume": 263,
    "sequence": 24,
    "title": "奉和皇甫大夫夏日游花嚴寺",
    "author": "嚴維",
    "content": [
      "初第華嚴會，王家少長行。到宮龍節駐，禮塔雁行成。",
      "蓮界千峰靜，梅天一雨清。禪庭未可戀，聖主寄蒼生。"
    ]
  },
  {
    "volume": 263,
    "sequence": 25,
    "title": "宿法華寺",
    "author": "嚴維",
    "content": [
      "一夕雨沉沉，哀猿萬木陰。天龍來護法，長老密看心。",
      "魚梵空山靜，紗燈古殿深。無生久已學，白髮浪相侵。"
    ]
  },
  {
    "volume": 263,
    "sequence": 26,
    "title": "題茅山李尊師所居",
    "author": "嚴維",
    "content": [
      "天師百歲少如童，不到山中更不逢。洗藥每臨新瀑水，步虛時繞最高峰。籬根五月留殘雪，座右千年蔭古松。",
      "此去人寰知近遠，回看路隔一重重。"
    ]
  },
  {
    "volume": 263,
    "sequence": 27,
    "title": "送薛居士和州讀書",
    "author": "嚴維",
    "content": [
      "孤雲獨鶴共悠悠，萬卷經書一葉舟，楚地巢城民舍少，煙村社樹鷺湖秋。蒿萊織妾晨炊黍，隅落耕童夕放牛。",
      "年少不應辭苦節，諸生若遇亦封侯。"
    ]
  },
  {
    "volume": 263,
    "sequence": 28,
    "title": "送李端",
    "author": "嚴維",
    "content": [
      "故關衰草遍，離別正堪悲。路出寒雲外，人歸暮雪時。",
      "少孤為客早，多難識君遲。掩泣空相向，風塵何所期。"
    ]
  },
  {
    "volume": 263,
    "sequence": 29,
    "title": "宿天竺寺",
    "author": "嚴維",
    "content": [
      "方外主人名道林，怕將水月淨身心。",
      "居然對我說無我，寂曆山深將夜深。"
    ]
  },
  {
    "volume": 263,
    "sequence": 30,
    "title": "丹陽送韋參軍",
    "author": "嚴維",
    "content": [
      "丹陽郭裏送行舟，一別心知兩地秋。",
      "日晚江南望江北，寒鴉飛盡水悠悠。"
    ]
  },
  {
    "volume": 263,
    "sequence": 31,
    "title": "入唐溪",
    "author": "嚴維",
    "content": [
      "嘯終萬籟起，吹去當溪雲。環嶼或明昧，遠峰尚氛氳。",
      "雨新翠葉發，夜早玄象分。金澗流不盡，入山深更聞。"
    ]
  },
  {
    "volume": 263,
    "sequence": 32,
    "title": "送桃岩成上人歸本寺",
    "author": "嚴維",
    "content": [
      "長老歸緣起，桃花憶舊岩。清晨雲抱石，深夜月籠杉。",
      "道具門人捧，齋糧穀鳥銜。餘生願依止，文字欲三緘。"
    ]
  },
  {
    "volume": 263,
    "sequence": 33,
    "title": "酬普選二上人期相會見寄",
    "author": "嚴維",
    "content": [
      "本意宿東林，因聽子賤琴。遙知大小朗，已斷去來心。",
      "夜靜溪聲近，庭寒月色深。寧知塵外意，定後便成吟。"
    ]
  },
  {
    "volume": 263,
    "sequence": 34,
    "title": "相裏使君宅聽澄上人吹小管",
    "author": "嚴維",
    "content": [
      "秦僧吹竹閉秋城，早在梨園稱主情。",
      "今夕襄陽山太守，座中流淚聽商聲。"
    ]
  },
  {
    "volume": 263,
    "sequence": 35,
    "title": "贈別至弘上人",
    "author": "嚴維",
    "content": [
      "最稱弘偃少，早歲草茅居。年老從僧律，生知解佛書。",
      "衲衣求壞帛，野飯拾春蔬。章句無求斷，時中學有餘。"
    ]
  },
  {
    "volume": 263,
    "sequence": 36,
    "title": "奉和劉祭酒傷白馬",
    "author": "嚴維",
    "content": [
      "沛艾如龍馬，來從上苑中。棣華恩見賜，伯舅禮仍崇。",
      "鏡點黃金眼，花開白雪鬃。性柔君子德，足逸大王風。",
      "色照鳴珂靜，聲連噴玉雄。食場恩未盡，過隙命旋終。",
      "練影依雲沒，銀鞍向月空。仍聞樂府唱，猶念代勞功。"
    ]
  },
  {
    "volume": 263,
    "sequence": 37,
    "title": "哭靈一上人",
    "author": "嚴維",
    "content": [
      "一公何不住，空有遠公名。共說岑山路，今時不可行。",
      "舊房松更老，新塔草初生。經論傳緇侶，文章遍墨卿。",
      "禪林枝幹折，法宇棟樑傾。誰複修僧史，應知傳已成。"
    ]
  },
  {
    "volume": 263,
    "sequence": 38,
    "title": "題鮑行軍小閣",
    "author": "嚴維",
    "content": [
      "宇下無留事，經營意獨新。文房已得地，相閣是推輪。",
      "席上招賢急，山陰對雪頻。虛明先旦暮，啟閉異冬春。",
      "談笑兵家法，逢迎幕府賓。還將負暄處，時借在陰人。"
    ]
  },
  {
    "volume": 263,
    "sequence": 39,
    "title": "陪皇甫大夫謁禹廟",
    "author": "嚴維",
    "content": [
      "竹使羞殷薦，松龕拜夏祠。為魚歌德後，舞羽降神時。",
      "文衛瞻如在，精靈信有期。夕陽陪醉止，塘上鳥咸遲。"
    ]
  },
  {
    "volume": 263,
    "sequence": 40,
    "title": "同王征君湘中有懷",
    "author": "嚴維",
    "content": [
      "八月洞庭秋，瀟湘水北流。還家萬里夢，為客五更愁。",
      "不用看書帙，偏宜上酒樓。故人京洛滿，何日複同遊。"
    ]
  },
  {
    "volume": 263,
    "sequence": 41,
    "title": "奉和皇甫大夫祈雨應時雨降",
    "author": "嚴維",
    "content": [
      "致和知必感，歲旱未書災。伯禹明靈降，元戎禱請來。",
      "九成陳夏樂，三獻奉殷罍。掣曳旗交電，鏗鏘鼓應雷。",
      "行雲依蓋轉，飛雨逐車回。欲識皇天意，為霖貺在哉。"
    ]
  },
  {
    "volume": 263,
    "sequence": 42,
    "title": "贈別劉長卿時赴河南嚴中丞幕府",
    "author": "嚴維",
    "content": [
      "早見登郎署，同時跡下僚。幾年江路永，今去國門遙。",
      "文變騷人體，官移漢帝朝。望山吟度日，接枕話通宵。",
      "萬里趨公府，孤帆恨信潮。匡時知已老，聖代恥逃堯。"
    ]
  },
  {
    "volume": 263,
    "sequence": 43,
    "title": "晦日宴游",
    "author": "嚴維",
    "content": [
      "晦日湔裾俗，春樓致酒時。出山還已醉，謝客舊能詩。",
      "溪柳熏晴淺，岩花待閏遲。為邦久無事，比屋自熙熙。"
    ]
  },
  {
    "volume": 263,
    "sequence": 44,
    "title": "夏日納涼",
    "author": "嚴維",
    "content": [
      "山陰過野客，鏡裏接仙郎。盥漱臨寒水，褰闈入夏堂。",
      "杉松交日影，枕簟上湖光。袞袞承嘉話，清風納晚涼。"
    ]
  },
  {
    "volume": 263,
    "sequence": 45,
    "title": "僧房避暑",
    "author": "嚴維",
    "content": [
      "支公好閑寂，庭宇愛林篁。幽曠無煩暑，恬和不可量。",
      "蕙風清水殿，荷氣雜天香。明月談空坐，怡然道術忘。"
    ]
  },
  {
    "volume": 263,
    "sequence": 46,
    "title": "九日登高",
    "author": "嚴維",
    "content": [
      "詩家九日憐芳菊，遲客高齋瞰浙江。漢浦浪花搖素壁，西陵樹色入秋窗。木奴向熟懸金實，桑落新開瀉玉缸。",
      "四子醉時爭講德，笑論黃霸屈為邦。"
    ]
  },
  {
    "volume": 263,
    "sequence": 47,
    "title": "九月十日即事",
    "author": "嚴維",
    "content": [
      "家貧惟種竹，時幸故人看。菊度重陽少，林經閏月寒。",
      "宿酲猶落帽，華髮強扶冠。美景良難得，今朝更盡歡。"
    ]
  },
  {
    "volume": 263,
    "sequence": 48,
    "title": "送丘為下第歸蘇州",
    "author": "嚴維",
    "content": [
      "滄江一身客，獻賦空十年。明主豈能好，今人誰舉賢。",
      "國門稅征駕，旅食謀歸旋。皦日媚春水，綠蘋香客船。",
      "無媒既不達，餘亦思歸田。"
    ]
  },
  {
    "volume": 263,
    "sequence": 49,
    "title": "送少微上人東南游",
    "author": "嚴維",
    "content": [
      "舊遊多不見，師在翟公門。瘴海空山熱，雷州白日昏。",
      "片心應為法，萬里獨無言。人盡酬恩去，平生未感恩。"
    ]
  },
  {
    "volume": 263,
    "sequence": 50,
    "title": "贈送崔子向",
    "author": "嚴維",
    "content": [
      "旅食來江上，求名赴洛陽。新詩蹤謝守，內學似支郎。",
      "行怯秦為客，心依越是鄉。何人作知己，送爾淚浪浪。"
    ]
  },
  {
    "volume": 263,
    "sequence": 51,
    "title": "答劉長卿七裏瀨重送",
    "author": "嚴維",
    "content": [
      "新安非欲枉帆過，海內如君有幾何。",
      "醉裏別時秋水色，老人南望一狂歌。"
    ]
  },
  {
    "volume": 263,
    "sequence": 52,
    "title": "歲初喜皇甫侍禦至",
    "author": "嚴維",
    "content": [
      "湖上新正逢故人，情深應不笑家貧。",
      "明朝別後門還掩，修竹千竿一老身。"
    ]
  },
  {
    "volume": 263,
    "sequence": 53,
    "title": "送舍弟",
    "author": "嚴維",
    "content": [
      "疏懶吾成性，才華爾自強。早稱眉最白，何事綬仍黃。",
      "時暑嗟於邁，家貧念聚糧。只應宵夢裏，詩興屬池塘。"
    ]
  },
  {
    "volume": 263,
    "sequence": 54,
    "title": "示外生",
    "author": "嚴維",
    "content": [
      "牽役非吾好，寬情爾在傍。經過悲井邑，起坐倦舟航。",
      "相宅生應貴，逢時學可強。無輕吾未用，世事有行藏。"
    ]
  },
  {
    "volume": 263,
    "sequence": 55,
    "title": "詠孩子",
    "author": "嚴維",
    "content": [
      "嘉客會初筵，宜時魄再圓。眾皆含笑戲，誰不點頤憐。",
      "繡被花堪摘，羅繃色欲妍。將雛有舊曲，還入武城弦。"
    ]
  },
  {
    "volume": 263,
    "sequence": 56,
    "title": "酬謝侍禦喜王宇及第見賀不遇之作",
    "author": "嚴維",
    "content": [
      "寂寞柴門掩，經過柱史榮。老夫甯有力，半子自成名。",
      "柳映三橋發，花連上道明。緘書到別墅，郢曲果先成。"
    ]
  },
  {
    "volume": 263,
    "sequence": 57,
    "title": "秋日與諸公文會天□寺",
    "author": "嚴維",
    "content": [
      "相訪從吾道，因緣會爾時。龍盤餘帝宅，花界古人祠。",
      "明月虛空色，青林大小枝。還將經濟學，來問道安師。"
    ]
  },
  {
    "volume": 263,
    "sequence": 58,
    "title": "答劉長卿蛇浦橋月下重送",
    "author": "嚴維",
    "content": [
      "月色今宵最明，庭閑夜久天清。寂寞多年老宦，殷勤遠別深情。溪臨修竹煙色，風落高梧雨聲。",
      "耿耿相看不寐，遙聞曉柝山城。"
    ]
  },
  {
    "volume": 263,
    "sequence": 59,
    "title": "發桐戶寄劉員外",
    "author": "嚴維",
    "content": [
      "處處雲山無盡時，桐廬南望轉參差。",
      "舟人莫道新安近，欲上潺湲行自遲。"
    ]
  },
  {
    "volume": 263,
    "sequence": 60,
    "title": "秋夜船行",
    "author": "嚴維",
    "content": [
      "扁舟時屬暝，月上有餘輝。海燕秋還去，漁人夜不歸。",
      "中流何寂寂，孤棹也依依。一點前村火，誰家未掩扉。"
    ]
  },
  {
    "volume": 263,
    "sequence": 61,
    "title": "遊灞陵山",
    "author": "嚴維",
    "content": [
      "入山未盡意，勝跡聊獨尋。方士去在昔，藥堂留至今。",
      "四隅白雲閑，一路清溪深。芳秀愜春目，高閑宜遠心。",
      "潭分化丹水，路繞升仙林。此道人不悟，坐鳴松下琴。"
    ]
  },
  {
    "volume": 263,
    "sequence": 62,
    "title": "重送新安劉員外",
    "author": "嚴維",
    "content": [
      "秋江渺渺水空波，越客孤舟欲榜歌。",
      "手折衰楊悲老大，故人零落已無多。"
    ]
  },
  {
    "volume": 263,
    "sequence": 63,
    "title": "憶長安：五月",
    "author": "嚴維",
    "content": [
      "憶長安，五月時，君王避暑華池。進膳甘瓜朱李，續命芳蘭彩絲。競處高明台榭，槐陰柳色通逵。"
    ]
  },
  {
    "volume": 263,
    "sequence": 64,
    "title": "狀江南：季春",
    "author": "嚴維",
    "content": [
      "江南季春天，蓴葉細如弦。池邊草作徑，湖上葉如船。"
    ]
  },
  {
    "volume": 263,
    "sequence": 65,
    "title": "句",
    "author": "嚴維",
    "content": [
      "五色驚彩鳳，千里象驄威。。",
      "三伏軒車動，堯心急諫官。名通內籍貴，立近禦床寒。。",
      "波從少海息，雲自大風開。"
    ]
  }
]