[
  {
    "volume": 215,
    "sequence": 1,
    "title": "劍池",
    "author": "李峴",
    "content": [
      "闔閭葬日勞人力，嬴政穿來役鬼功。",
      "澄碧尚疑神物在，等閒雷雨起潭中。"
    ]
  },
  {
    "volume": 215,
    "sequence": 2,
    "title": "張公洞",
    "author": "李棲筠",
    "content": [
      "一徑深窈窕，上升翠微中。忽然靈洞前，日月開仙宮。",
      "道士十二人，往還馭清風。焚香入深洞，巨石如虛空。",
      "夙夜備蘋藻，詔書祠張公。五雲何裴回，玄鶴下蒼穹。",
      "我本道門子，願言出塵籠。掃除方寸間，幾與神靈通。",
      "宿昔勤夢想，契之在深衷。遲回將不還，章綬系我躬。",
      "稽首謝真侶，辭滿歸崆峒。"
    ]
  },
  {
    "volume": 215,
    "sequence": 3,
    "title": "投宋大夫",
    "author": "李棲筠",
    "content": [
      "十處投人九處違，家鄉萬里又空歸。",
      "嚴霜昨夜侵人骨，誰念高堂未授衣。"
    ]
  },
  {
    "volume": 215,
    "sequence": 4,
    "title": "寶林寺作",
    "author": "徐浩",
    "content": [
      "茲山昔飛來，遠自琅琊台。孤岫龜形在，深泉鰻井開。",
      "越王屢登陟，何相傳詞才。塔廟崇其巔，規模稱壯哉。",
      "禪堂清溽潤，高閣無恢炱。照耀珠吐月，鏗轟鐘隱雷。",
      "揆餘久纓弁，末路遭邅回。一棄滄海曲，六年稽嶺隈。",
      "逝川惜東駛，馳景憐西頹。腰帶愁疾減，容顏衰悴催。",
      "賴居茲寺中，法士多瑰能。洗心聽經論，禮足蠲凶災。",
      "永願依勝侶，清江乘度杯。"
    ]
  },
  {
    "volume": 215,
    "sequence": 5,
    "title": "謁禹廟",
    "author": "徐浩",
    "content": [
      "畝澮敷四海，川源滌九州。既膺九命錫，乃建洪範疇。",
      "鼎革固天啟，運興匪人謀。肇開宅土業，永庇昏墊憂。",
      "山足靈廟在，門前清鏡流。象筵陳玉帛，容衛儼戈矛。",
      "探穴圖書朽，卑宮堂殿修。梅梁今不壞，松祏古仍留。",
      "負責故鄉近，朅來申俎羞。為魚知造化，歎鳳仰徽猷。",
      "不復聞夏樂，唯餘奏楚幽。婆娑非舞羽，鏜鞳異鳴球。",
      "盛德吾無間，高功誰與儔。災淫破凶慝，祚聖擁神休。",
      "出谷鶯初語，空山猿獨愁。春暉生草樹，柳色暖汀州。",
      "恩貸題輿重，榮殊衣錦遊。宦情同械系，生理任桴浮。",
      "地極臨滄海，天遙過鬥牛。精誠如可諒，他日寄冥搜。"
    ]
  },
  {
    "volume": 215,
    "sequence": 6,
    "title": "自悼",
    "author": "薛令之",
    "content": [
      "朝日上團團，照見先生盤。盤中何所有，苜蓿長闌幹。",
      "飯澀匙難綰，羹稀箸易寬。只可謀朝夕，何由保歲寒。"
    ]
  },
  {
    "volume": 215,
    "sequence": 7,
    "title": "靈岩寺",
    "author": "薛令之",
    "content": [
      "草堂棲在靈山谷，勤苦詩書向燈燭。",
      "柴門半掩寂無人，惟有白雲相伴宿。"
    ]
  },
  {
    "volume": 215,
    "sequence": 8,
    "title": "湘夫人",
    "author": "鄒紹先",
    "content": [
      "楓葉下秋渚，二妃愁渡湘。疑山空杳藹，何處望君王。",
      "日落水雲裏，悠悠心自傷。"
    ]
  },
  {
    "volume": 215,
    "sequence": 9,
    "title": "寄妻父劉長卿",
    "author": "李穆",
    "content": [
      "處處雲山無盡時，桐廬南望轉參差。",
      "舟人莫道新安近，欲上潺湲行自遲。"
    ]
  },
  {
    "volume": 215,
    "sequence": 10,
    "title": "短歌行",
    "author": "馮著",
    "content": [
      "寂寞草中蘭，亭亭山上松。貞芳日有分，生長耐相容。",
      "結根各得地，幸沾雨露功。參辰無停泊，且顧一西東。",
      "君但開懷抱，猜恨莫匆匆。"
    ]
  },
  {
    "volume": 215,
    "sequence": 11,
    "title": "洛陽道",
    "author": "馮著",
    "content": [
      "洛陽宮中花柳春，洛陽道上無行人。皮裘氈帳不相識，萬戶千門閉春色。春色深，春色深，君王一去何時尋。",
      "春雨灑，春雨灑，周南一望堪淚下。蓬萊殿中寢胡人，鳷鵲樓前放胡馬。聞君欲行西入秦，君行不用過天津。",
      "天津橋上多胡塵，洛陽道上愁殺人。"
    ]
  },
  {
    "volume": 215,
    "sequence": 12,
    "title": "行路難",
    "author": "馮著",
    "content": [
      "男兒轗軻徒搔首，入市脫衣且沽酒。行路難，權門慎勿幹，平人爭路相摧殘。春秋四氣更回換，人事何須再三歎。君不見雀為鴿，鷹為鳩，東海成田穀為岸。負薪客，歸去來。龜反顧，鶴裴回，黃河岸上起塵埃。相逢未相識，何用強相猜。行路難，故山應不改，茅舍漢中在。白酒杯中聊一歌，蒼蠅蒼蠅奈爾何。"
    ]
  },
  {
    "volume": 215,
    "sequence": 13,
    "title": "燕銜泥",
    "author": "馮著",
    "content": [
      "雙燕碌碌飛入屋，屋中老人喜燕歸，裴回繞我床頭飛。",
      "去年為爾逐黃雀，雨多屋漏泥土落。爾莫厭老翁茅屋低，梁頭作窠梁下棲。爾不見東家黃鷇鳴嘖嘖，蛇盤瓦溝鼠穿壁。豪家大屋爾莫居，驕兒少婦采爾雛。",
      "井旁寫水泥自足，銜泥上屋隨爾欲。"
    ]
  },
  {
    "volume": 215,
    "sequence": 14,
    "title": "同孟浩然宴賦",
    "author": "王迥",
    "content": [
      "屈宋英聲今止已，江山繼嗣多才子。作者於今盡相似，聚宴王家其樂矣。共賦新詩發宮征，書於屋壁彰厥美。"
    ]
  },
  {
    "volume": 215,
    "sequence": 15,
    "title": "尚書都堂瓦松",
    "author": "李曄2",
    "content": [
      "華省秘仙蹤，高堂露瓦松。葉因春後長，花為雨來濃。",
      "影混鴛鴦色，光含翡翠容。天然斯所寄，地勢太無從。",
      "接棟臨雙闕，連甍近九重。寧知深澗底，霜雪歲兼封。"
    ]
  },
  {
    "volume": 215,
    "sequence": 16,
    "title": "省試七月流火",
    "author": "敬括",
    "content": [
      "前庭一葉下，言念忽悲秋。變節金初至，分寒火正流。",
      "氣含涼夜早，光拂夏雲收。助月微明散，沿河麗景浮。",
      "禮標時令爽，詩興國風幽。自此觀邦正，深知王業休。"
    ]
  }
]