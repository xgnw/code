[
  {
    "volume": 590,
    "sequence": 1,
    "title": "冬至後西湖泛舟看斷冰偶成長句",
    "author": "李郢",
    "content": [
      "一陽生後陰飆竭，湖上層冰看折時。雲母扇搖當殿色，珊瑚樹碎滿盤枝。斜汀藻動魚應覺，極浦波生雁未知。",
      "山影淺中留瓦礫，日光寒外送漣漪。崖崩葦岸縱橫散，篙蹙蘭舟片段隨。曾向黃河望沖激，大鵬飛起雪風吹。"
    ]
  },
  {
    "volume": 590,
    "sequence": 2,
    "title": "陽羨春歌",
    "author": "李郢",
    "content": [
      "石亭梅花落如積，玉蘚斕班竹姑赤。祝陵有酒清若空，煮糯蒸魚作寒食。長橋新晴好天氣，兩市兒郎棹船戲。",
      "溪頭鐃鼓狂殺儂，青蓋紅裙偶相值。風光何處最可憐，邵家高樓白日邊。樓下遊人顏色喜，溪南黃帽應羞死。",
      "三月未有二月殘，靈龜可信淹水幹。葑草青青促歸去，短簫橫笛說明年。"
    ]
  },
  {
    "volume": 590,
    "sequence": 3,
    "title": "茶山貢焙歌",
    "author": "李郢",
    "content": [
      "使君愛客情無已，客在金台價無比。春風三月貢茶時，盡逐紅旌到山裏。焙中清曉朱門開，筐箱漸見新芽來。",
      "陵煙觸露不停探，官家赤印連帖催。朝饑暮匐誰興哀，喧闐競納不盈掬。一時一餉還成堆，蒸之馥之香勝梅。",
      "研膏架動轟如雷，茶成拜表貢天子。萬人爭啖春山摧，驛騎鞭聲砉流電。半夜驅夫誰複見，十日王程路四千。",
      "到時須及清明宴，吾君可謂納諫君。諫官不諫何由聞，九重城裏雖玉食。天涯吏役長紛紛，使君憂民慘容色。",
      "就焙嘗茶坐諸客，幾回到口重咨嗟。嫩綠鮮芳出何力，山中有酒亦有歌。樂營房戶皆仙家，仙家十隊酒百斛。",
      "金絲宴饌隨經過，使君是日憂思多。客亦無言征綺羅，殷勤繞焙複長歎。官府例成期如何！吳民吳民莫憔悴，使君作相期蘇爾。"
    ]
  },
  {
    "volume": 590,
    "sequence": 4,
    "title": "夏日登信州北樓",
    "author": "李郢",
    "content": [
      "高樓上長望，百里見靈山。雨歇河珠定，雲開穀鳥還。",
      "田苗映林合，牛犢傍村閑。始得消憂處，蟬聲催入關。"
    ]
  },
  {
    "volume": 590,
    "sequence": 5,
    "title": "遊天柱觀",
    "author": "李郢",
    "content": [
      "聽鐘到靈觀，仙子喜相尋。茅洞幾千載，水聲寒至今。",
      "讀碑丹井上，坐石澗亭陰。清興未雲盡，煙霞生夕林。"
    ]
  },
  {
    "volume": 590,
    "sequence": 6,
    "title": "酬劉穀除夜見寄",
    "author": "李郢",
    "content": [
      "坐恐三更至，流年此夜分。客心無限事，愁雨不堪聞。",
      "灞上家殊遠，爐前酒暫醺。劉郎亦多恨，詩憶故山雲。"
    ]
  },
  {
    "volume": 590,
    "sequence": 7,
    "title": "元日作",
    "author": "李郢",
    "content": [
      "鏘鏘華駟客，門館賀新正。野雪江山霽，微風竹樹清。",
      "蕪庭春意曉，殘枿燼煙生。忽憶王孫草，前年在帝京。"
    ]
  },
  {
    "volume": 590,
    "sequence": 8,
    "title": "酬劉谷立春日吏隱亭見寄",
    "author": "李郢",
    "content": [
      "孤亭遙帶寺，靜者獨登臨。楚霽江流慢，春歸澤氣陰。",
      "野田青牧馬，幽竹暖鳴禽。日日年光盡，何堪故國心。"
    ]
  },
  {
    "volume": 590,
    "sequence": 9,
    "title": "宿憐上人房",
    "author": "李郢",
    "content": [
      "重公舊相識，一夕話勞生。藥裹關身病，經函寄道情。",
      "嶽寒當寺色，灘夜入樓聲。不待移文誚，三年別赤城。"
    ]
  },
  {
    "volume": 590,
    "sequence": 10,
    "title": "園居",
    "author": "李郢",
    "content": [
      "暮雨揚雄宅，秋風向秀園。不聞砧杵動，時看桔槔翻。",
      "釣下魚初食，船移鴨暫喧。橘寒才弄色，須帶早霜繁。"
    ]
  },
  {
    "volume": 590,
    "sequence": 11,
    "title": "中元夜",
    "author": "李郢",
    "content": [
      "江南水寺中元夜，金粟欄邊見月娥。紅燭影回仙態近，翠鬟光動看人多。香飄彩殿凝蘭麝，露繞輕衣雜綺羅。",
      "湘水夜空巫峽遠，不知歸路欲如何。"
    ]
  },
  {
    "volume": 590,
    "sequence": 12,
    "title": "贈羽林將軍",
    "author": "李郢",
    "content": [
      "虯須憔悴羽林郎，曾入甘泉侍武皇。雕沒夜雲知御苑，馬隨仙仗識天香。五湖歸去孤舟月，六國平來兩鬢霜。",
      "唯有桓伊江上笛，臥吹三弄送殘陽。"
    ]
  },
  {
    "volume": 590,
    "sequence": 13,
    "title": "送人之嶺南",
    "author": "李郢",
    "content": [
      "關山迢遞古交州，歲晏憐君走馬遊。謝氏海邊逢素女，越王潭上見青牛。嵩台月照啼猿曙，石室煙含古桂秋。",
      "回望長安五千里，刺桐花下莫淹留。"
    ]
  },
  {
    "volume": 590,
    "sequence": 14,
    "title": "晚泊松江驛",
    "author": "李郢",
    "content": [
      "片帆孤客晚夷猶，紅蓼花前水驛秋。歲月方驚離別盡，煙波仍駐古今愁。雲陰故國山川暮，潮落空江網罟收。",
      "還有吳娃舊歌曲，棹聲遙散采菱舟。"
    ]
  },
  {
    "volume": 590,
    "sequence": 15,
    "title": "江亭春霽",
    "author": "李郢",
    "content": [
      "江蘺漠漠荇田田，江上雲亭霽景鮮。蜀客帆檣背歸燕，楚山花木怨啼鵑。春風掩映千門柳，曉色淒涼萬井煙。",
      "金磬泠泠水南寺，上方僧室翠微連。"
    ]
  },
  {
    "volume": 590,
    "sequence": 16,
    "title": "早秋書懷",
    "author": "李郢",
    "content": [
      "高梧一葉墜涼天，宋玉悲秋淚灑然。霜拂楚山頻見菊，雨零溪樹忽無蟬。虛村暮角催殘日，近寺歸僧寄野泉。",
      "青鬢已緣多病鑷，可堪風景促流年。"
    ]
  },
  {
    "volume": 590,
    "sequence": 17,
    "title": "為妻作生日寄意",
    "author": "李郢",
    "content": [
      "謝家生日好風煙，柳暖花春二月天。金鳳對翹雙翡翠，蜀琴初上七絲弦。鴛鴦交頸期千歲，琴瑟諧和願百年。",
      "應恨客程歸未得，綠窗紅淚冷涓涓。"
    ]
  },
  {
    "volume": 590,
    "sequence": 18,
    "title": "重陽日寄浙東諸從事",
    "author": "李郢",
    "content": [
      "野人多病門長掩，荒圃重陽菊自開。愁裏又聞清笛怨，望中難見白衣來。元瑜正及從軍樂，甯戚誰憐叩角哀。",
      "紅旆紛紛碧江暮，知君醉下望鄉台。"
    ]
  },
  {
    "volume": 590,
    "sequence": 19,
    "title": "和湖州杜員外冬至日白蘋洲見憶",
    "author": "李郢",
    "content": [
      "白蘋亭上一陽生，謝脁新裁錦繡成。千嶂雪消溪影淥，幾家梅綻海波清。已知鷗鳥長來狎，可許汀洲獨有名。",
      "多愧龍門重招引，即拋田舍棹舟行。"
    ]
  },
  {
    "volume": 590,
    "sequence": 20,
    "title": "上裴晉公",
    "author": "李郢",
    "content": [
      "四朝憂國鬢如絲，龍馬精神海鶴姿。天上玉書傳詔夜，陣前金甲受降時。曾經庾亮三秋月，下盡羊曇兩路棋。",
      "惆悵舊堂扃綠野，夕陽無限鳥飛遲。"
    ]
  },
  {
    "volume": 590,
    "sequence": 21,
    "title": "錢塘青山題李隱居西齋",
    "author": "李郢",
    "content": [
      "小隱西齋為客開，翠蘿深處遍青苔。林間掃石安棋局，岩下分泉遞酒杯。蘭葉露光秋月上，蘆花風起夜潮來。",
      "湖山繞屋猶嫌淺，欲棹漁舟近釣台。"
    ]
  },
  {
    "volume": 590,
    "sequence": 22,
    "title": "友人適越路過桐廬寄題江驛",
    "author": "李郢",
    "content": [
      "桐廬縣前洲渚平，桐廬江上晚潮生。莫言獨有山川秀，過日仍聞官長清。麥隴虛涼當水店，鱸魚鮮美稱蓴羹。",
      "王孫客棹殘春去，相送河橋羨此行。"
    ]
  },
  {
    "volume": 590,
    "sequence": 23,
    "title": "送劉谷",
    "author": "李郢",
    "content": [
      "村橋西路雪初晴，雲暖沙幹馬足輕。寒澗渡頭芳草色，新梅嶺外鷓鴣聲。郵亭已送輕車發，山館誰將候火迎。",
      "落日千峰轉迢遞，知君回首望高城。"
    ]
  },
  {
    "volume": 590,
    "sequence": 24,
    "title": "七夕",
    "author": "李郢",
    "content": [
      "烏鵲橋頭雙扇開，年年一度過河來，莫嫌天上稀相見，猶勝人間去不回。欲減煙花饒俗世，暫煩煙月掩妝台。",
      "別時舊路長清淺，豈肯離情似死灰。"
    ]
  },
  {
    "volume": 590,
    "sequence": 25,
    "title": "秦處士移家富春發樟亭懷寄",
    "author": "李郢",
    "content": [
      "潮落空江洲渚生，知君已上富春亭。嘗聞郭邑山多秀，更說官僚眼盡青。離別幾宵魂耿耿，相思一座發星星。",
      "仙翁白石高歌調，無複松齋半夜聽。"
    ]
  },
  {
    "volume": 590,
    "sequence": 26,
    "title": "故洛陽城",
    "author": "李郢",
    "content": [
      "胡兵一動朔方塵，不使鑾輿此重巡。清洛但流嗚咽水，上陽深鎖寂寥春。雲收少室初晴雨，柳拂中橋晚渡津。",
      "欲問升平無故老，鳳樓回首落花頻。"
    ]
  },
  {
    "volume": 590,
    "sequence": 27,
    "title": "紫極宮上元齋次呈諸道流",
    "author": "李郢",
    "content": [
      "碧簡朝天章奏頻，清宮仿佛降靈真。五龍金角向星斗，三洞玉音愁鬼神。風拂亂燈山磬□，露沾仙杏石壇春。",
      "明朝醮罷羽客散，塵土滿城空世人。"
    ]
  },
  {
    "volume": 590,
    "sequence": 28,
    "title": "立春一日江村偶興",
    "author": "李郢",
    "content": [
      "舊曆年光看卷盡，立春何用更相催。江邊野店寒無色，竹外孤村坐見梅。山雪乍晴嵐翠起，漁家向晚笛聲哀。",
      "南州近有秦中使，聞道胡兵索戰來。"
    ]
  },
  {
    "volume": 590,
    "sequence": 29,
    "title": "立秋後自京歸家",
    "author": "李郢",
    "content": [
      "籬落秋歸見豆花，竹門當水岸橫槎。松齋一雨宜清簟，佛室孤燈對絳紗。盡日抱愁跧似鼠，移時不動懶於蛇。",
      "西江近有鱸魚否，張翰扁舟始到家。"
    ]
  },
  {
    "volume": 590,
    "sequence": 30,
    "title": "奉陪裴相公重陽日游安樂池亭",
    "author": "李郢",
    "content": [
      "絳霄輕靄翊三台，稽阮襟懷管樂才。蓮沼昔為王儉府，菊籬今作孟嘉杯。甯知北闕元勳在，卻引東山舊客來。",
      "自笑吐茵還酩酊，日斜空從絳衣回。"
    ]
  },
  {
    "volume": 590,
    "sequence": 31,
    "title": "浙河館",
    "author": "李郢",
    "content": [
      "雨濕菰蒲斜日明，茅廚煮繭掉車聲。青蛇上竹一種色，黃蝶隔溪無限情。何處樵漁將遠餉，故園田土憶春耕。",
      "千峰萬瀨水潏潏，羸馬此中愁獨行。"
    ]
  },
  {
    "volume": 590,
    "sequence": 32,
    "title": "春日題山家",
    "author": "李郢",
    "content": [
      "偶與樵人熟，春殘日日來。依岡尋紫蕨，挽樹得青梅。",
      "燕靜銜泥起，蜂喧抱蕊回。嫩茶重攪綠，新酒略炊醅。",
      "漠漠蠶生紙，涓涓水弄苔。丁香政堪結，留步小庭隈。"
    ]
  },
  {
    "volume": 590,
    "sequence": 33,
    "title": "江亭晚望",
    "author": "李郢",
    "content": [
      "碧天涼冷雁來疏，閑望江雲思有餘。秋館池亭荷葉後，野人籬落豆花初。無愁自得仙人術，多病能忘太史書。",
      "聞說故園香稻熟，片帆歸去就鱸魚。"
    ]
  },
  {
    "volume": 590,
    "sequence": 34,
    "title": "長安夜訪澈上人",
    "author": "李郢",
    "content": [
      "關西木落夜霜凝，烏帽閑尋紫閣僧。松迥月光先照鶴，寺寒溝水忽生冰。琤琤曉漏喧秦禁，漠漠秋煙起漢陵。",
      "聞說天臺舊禪處，石房獨有一龕燈。"
    ]
  },
  {
    "volume": 590,
    "sequence": 35,
    "title": "送圓鑒上人游天臺",
    "author": "李郢",
    "content": [
      "西嶺草堂留不住，獨攜瓶錫向天臺。霜清海寺聞潮至，日宴江船乞食回。華頂夜寒孤月落，石橋秋盡一僧來。",
      "靈溪道者相逢處，陰洞泠泠竹室開。"
    ]
  },
  {
    "volume": 590,
    "sequence": 36,
    "title": "送僧之台州",
    "author": "李郢",
    "content": [
      "獨尋台嶺閒遊去，豈覺靈溪道裏賒。三井應潮通海浪，五峰攢寺落天花。寒潭盥漱銅瓶潔，野店安禪錫杖斜。",
      "到日初尋石橋路，莫教雲雨濕袈裟。"
    ]
  },
  {
    "volume": 590,
    "sequence": 37,
    "title": "傷賈島無可",
    "author": "李郢",
    "content": [
      "卻到京師事事傷，惠休歸寂賈生亡。何人收得文章篋，獨我來經苔蘚房。一命未沾為逐客，萬緣初盡別空王。",
      "蕭蕭竹塢斜陽在，葉覆閑階雪擁牆。"
    ]
  },
  {
    "volume": 590,
    "sequence": 38,
    "title": "孔雀",
    "author": "李郢",
    "content": [
      "越鳥青春好顏色，晴軒入戶看呫衣。一身金翠畫不得，萬里山川來者稀。絲竹慣聽時獨舞，樓臺初上欲孤飛。",
      "刺桐花謝芳草歇，南國同巢應望歸。"
    ]
  },
  {
    "volume": 590,
    "sequence": 39,
    "title": "秋晚寄題陸勳校書義興禪居時淮南從事",
    "author": "李郢",
    "content": [
      "禪居秋草晚，蕭索異前時。蓮幕青雲貴，翱翔絕後期。",
      "蘚房檉架掩，山砌石盆欹。劍戟晨趨靜，笙歌夜散遲。",
      "穀寒霜狖靜，林晚磬蟲悲。惠遠煙霞在，方平杖履隨。",
      "骨清須貴達，神重有威儀。萬卒千蹄馬，橫鞭從信騎。"
    ]
  },
  {
    "volume": 590,
    "sequence": 40,
    "title": "酬王舍人雪中見寄",
    "author": "李郢",
    "content": [
      "三日柴門擁不開，階庭平滿白皚皚。",
      "今朝踏作瓊瑤跡，為有詩從鳳沼來。"
    ]
  },
  {
    "volume": 590,
    "sequence": 41,
    "title": "蟬",
    "author": "李郢",
    "content": [
      "飲蟬驚雨落高槐，山蟻移將入石階。",
      "若使秦樓美人見，還應一為拔金釵。"
    ]
  },
  {
    "volume": 590,
    "sequence": 42,
    "title": "自水口入茶山",
    "author": "李郢",
    "content": [
      "蒨蒨紅裙好女兒，相偎相倚看人時。",
      "使君馬上應含笑，橫把金鞭為詠詩。"
    ]
  },
  {
    "volume": 590,
    "sequence": 43,
    "title": "重游天臺",
    "author": "李郢",
    "content": [
      "南國天臺山水奇，石橋危險古來知。",
      "龍潭直下一百丈，誰見生公獨坐時。"
    ]
  },
  {
    "volume": 590,
    "sequence": 44,
    "title": "山行",
    "author": "李郢",
    "content": [
      "小田微雨稻苗香，田畔清溪潏潏涼。",
      "自憶東吳榜舟日，蓼花溝水半篙強。"
    ]
  },
  {
    "volume": 590,
    "sequence": 45,
    "title": "上元日寄湖杭二從事",
    "author": "李郢",
    "content": [
      "戀別山燈憶水燈，山光水焰百千層。",
      "謝公留賞山公喚，知入笙歌阿那朋。"
    ]
  },
  {
    "volume": 590,
    "sequence": 46,
    "title": "寒食野望",
    "author": "李郢",
    "content": [
      "舊墳新隴哭多時，流世都堪幾度悲。",
      "烏鳥亂啼人未遠，野風吹散白棠梨。"
    ]
  },
  {
    "volume": 590,
    "sequence": 47,
    "title": "清明日題一公禪室",
    "author": "李郢",
    "content": [
      "山頭蘭若石楠春，山下清明煙火新。",
      "此日何窮禮禪客，歸心誰是戀禪人。"
    ]
  },
  {
    "volume": 590,
    "sequence": 48,
    "title": "七夕寄張氏兄弟",
    "author": "李郢",
    "content": [
      "新秋牛女會佳期，紅粉筵開玉饌時。",
      "好與檀郎寄花朵，莫教清曉羨蛛絲。"
    ]
  },
  {
    "volume": 590,
    "sequence": 49,
    "title": "春晚與諸同舍出城迎座主侍郎",
    "author": "李郢",
    "content": [
      "三十驊騮一哄塵，來時不鎖杏園春。",
      "東風柳絮輕如雪，應有偷遊曲水人。"
    ]
  },
  {
    "volume": 590,
    "sequence": 50,
    "title": "張郎中宅戲贈二首",
    "author": "李郢",
    "content": [
      "薄雪燕蓊紫燕釵，釵垂簏簌抱香懷。",
      "一聲歌罷劉郎醉，脫取明金壓繡鞋。",
      "謝家青妓邃重關，誰省春風見玉顏。",
      "聞道彩鸞三十六，一雙雙對碧池蓮。"
    ]
  },
  {
    "volume": 590,
    "sequence": 51,
    "title": "醉送",
    "author": "李郢",
    "content": [
      "江梅冷豔酒清光，急拍繁弦醉畫堂。",
      "無限柳條多少雪，一將春恨付劉郎。"
    ]
  },
  {
    "volume": 590,
    "sequence": 52,
    "title": "曉井",
    "author": "李郢",
    "content": [
      "桐陰覆井月斜明，百尺寒泉古甃清。",
      "越女攜瓶下金索，曉天初放轆轤聲。"
    ]
  },
  {
    "volume": 590,
    "sequence": 53,
    "title": "南池",
    "author": "李郢",
    "content": [
      "小男供餌婦搓絲，溢榼香醪倒接z5。日出兩竿魚正食，一家歡笑在南池。"
    ]
  },
  {
    "volume": 590,
    "sequence": 54,
    "title": "偶作",
    "author": "李郢",
    "content": [
      "一杯正發吟哦興，兩盞還生去住愁。",
      "何似全家上船去，酒旗多處即淹留。"
    ]
  },
  {
    "volume": 590,
    "sequence": 55,
    "title": "畫鼓",
    "author": "李郢",
    "content": [
      "嘗聞畫鼓動歡情，及送離人恨鼓聲。",
      "兩杖一揮行纜解，暮天空使別魂驚。"
    ]
  },
  {
    "volume": 590,
    "sequence": 56,
    "title": "燕蓊花",
    "author": "李郢",
    "content": [
      "十二街中何限草，燕蓊盡欲占殘春。",
      "黃花撲地無窮極，愁殺江南去住人。"
    ]
  },
  {
    "volume": 590,
    "sequence": 57,
    "title": "邵博士溪亭",
    "author": "李郢",
    "content": [
      "野茶無限春風葉，溪水千重返照波。",
      "只去長橋三十裏，誰人一解枉帆過。"
    ]
  },
  {
    "volume": 590,
    "sequence": 58,
    "title": "小石上見亡友題處",
    "author": "李郢",
    "content": [
      "筍石清琤入紫煙，陸雲題處是前年。",
      "苔侵雨打依稀在，惆悵涼風樹樹蟬。"
    ]
  },
  {
    "volume": 590,
    "sequence": 59,
    "title": "洞靈觀流泉",
    "author": "李郢",
    "content": [
      "石上苔蕪水上煙，潺湲聲在觀門前。",
      "千岩萬壑分流去，更引飛花入洞天。"
    ]
  },
  {
    "volume": 590,
    "sequence": 60,
    "title": "送李判官",
    "author": "李郢",
    "content": [
      "津市停橈送別難，熒熒蠟炬照更闌。",
      "東風萬疊吹江月，誰伴袁褒宿夜灘。"
    ]
  },
  {
    "volume": 590,
    "sequence": 61,
    "title": "宿杭州虛白堂",
    "author": "李郢",
    "content": [
      "秋月斜明虛白堂，寒蛩唧唧樹蒼蒼。",
      "江風徹曉不得睡，二十五聲秋點長。"
    ]
  }
]