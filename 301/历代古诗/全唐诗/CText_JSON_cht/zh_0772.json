[
  {
    "volume": 772,
    "sequence": 1,
    "title": "奉和登會昌山應制",
    "author": "趙起",
    "content": [
      "睿想入希夷，真遊到具茨。玉鸞登嶂遠，雲輅出花遲。",
      "泉壑凝神處，陽和布澤時。六龍多順動，四海正雍熙。"
    ]
  },
  {
    "volume": 772,
    "sequence": 2,
    "title": "冬日與群公泛舟焦山",
    "author": "王瓚",
    "content": [
      "江外水不凍，今年寒複遲。眾芳且未歇，近臘仍袷衣。",
      "載酒適我情，興來趣漸微。方舟大川上，環酌對落暉。",
      "兩片青石棱，波際無因依。三山安可到，欲到風引歸。",
      "滄溟壯觀多，心目豁暫時。況得窮日夕，乘槎何所之。",
      "縱步不知遠，夕陽猶未回。好花隨處發，流水趁人來。"
    ]
  },
  {
    "volume": 772,
    "sequence": 3,
    "title": "度揭鴻嶺",
    "author": "慕容韋",
    "content": [
      "閩越曾為塞，將軍舊置營。我歌空感慨，西北望神京。"
    ]
  },
  {
    "volume": 772,
    "sequence": 4,
    "title": "湘江",
    "author": "黃文",
    "content": [
      "瀟湘江頭三月春，柳條弄日搖黃金。鷓鴣一聲在何許，黃陵廟前煙靄深。丹青欲畫無好手，穩提玉勒沈吟久。",
      "馬蹄不為行客留，心掛長林屢回首。"
    ]
  },
  {
    "volume": 772,
    "sequence": 5,
    "title": "題龍陽縣青草湖",
    "author": "唐溫如",
    "content": [
      "西風吹老洞庭波，一夜湘君白髮多。",
      "醉後不知天在水，滿船清夢壓星河。"
    ]
  },
  {
    "volume": 772,
    "sequence": 6,
    "title": "訾家洲",
    "author": "歐陽賓",
    "content": [
      "舊業分明桂水頭，人歸業盡水東流。",
      "春風日暮江頭立，不及漁人有釣舟。"
    ]
  },
  {
    "volume": 772,
    "sequence": 7,
    "title": "題吉州龍溪",
    "author": "何敬",
    "content": [
      "龍溪之山秀而峙，龍溪之水清無底。狂風激烈翻春濤，薄霧冥蒙溢清泚。奔流百折銀河通，落花滾滾浮霞紅。",
      "四時佳境不可窮，仿佛直與桃源通。"
    ]
  },
  {
    "volume": 772,
    "sequence": 8,
    "title": "過睦州青溪渡",
    "author": "楊彝",
    "content": [
      "天闊銜江雨，冥冥上客衣。潭清魚可數，沙晚雁爭飛。",
      "川穀留雲氣，鵜鶘傍釣磯。飄零江海客，欹側一帆歸。"
    ]
  },
  {
    "volume": 772,
    "sequence": 9,
    "title": "闔閭城懷古",
    "author": "裴瑤",
    "content": [
      "五湖春水接遙天，國破君亡不記年。",
      "惟有妖娥曾舞處，古台寂寞起愁煙。"
    ]
  },
  {
    "volume": 772,
    "sequence": 10,
    "title": "葦谷",
    "author": "鄭玉",
    "content": [
      "水會三川漾碧波，雕陰人唱采花歌。",
      "舊時白翟今荒壤，葦穀淒淒風雨多。"
    ]
  },
  {
    "volume": 772,
    "sequence": 11,
    "title": "登岳陽樓",
    "author": "麻溫其",
    "content": [
      "湖邊景物屬秋天，樓上風光似去年。仙侶緱生留福地，湘娥帝子寄哀弦。雲門自統軒台外，木葉偏飛楚客前。",
      "極目江山何處是，一帆萬里信歸船。"
    ]
  },
  {
    "volume": 772,
    "sequence": 12,
    "title": "經望湖驛",
    "author": "韋鎰",
    "content": [
      "大漠無屯雲，孤峰出亂柳。前驅白登道，顧失飛狐口。",
      "遙憶代王城，俯臨恒山後。累累多古墓，寂寞為墟久。",
      "豈不固金湯，終聞擊銅鬥。交歡初仗信，接宴翻貽咎。",
      "埋寶賊夫人，磨笄傷彼婦。功成行且薄，義立名不朽。",
      "莫慎纖微端，其何社稷守。身歿國遂亡，此立人君醜。"
    ]
  },
  {
    "volume": 772,
    "sequence": 13,
    "title": "杪秋洞庭懷王道士",
    "author": "謝太虛",
    "content": [
      "漂泊日複日，洞庭今更秋。青桃亦何意，此夜催人愁。",
      "惆悵客中月，裴回江上樓。心知楚天遠，目送滄波流。",
      "謝客久已滅，微言無處求。空餘白雲在，客興隨孤舟。",
      "千里杳難盡，一身常獨遊。故園複何許，江漢徒遲留。"
    ]
  },
  {
    "volume": 772,
    "sequence": 14,
    "title": "君山祠",
    "author": "周岳秀",
    "content": [
      "萬頃湖波浸碧天，旌封香火幾千年。風濤澎湃魚龍舞，棟宇崢嶸燕雀遷。遠岫光中濃淡樹，斜陽影裏往來船。",
      "江河願借吹噓便，應有神功在目前。"
    ]
  },
  {
    "volume": 772,
    "sequence": 15,
    "title": "新樂府",
    "author": "馬逢",
    "content": [
      "溫穀春生至，宸游近甸榮。雲隨天上轉，風入禦筵輕。",
      "翠蓋浮佳氣，朱樓依太清。朝臣冠劍退，宮女管弦迎。"
    ]
  },
  {
    "volume": 772,
    "sequence": 16,
    "title": "部落曲",
    "author": "馬逢",
    "content": [
      "蕃軍傍塞游，代馬噴風秋。老將垂金甲，閼支著錦裘。",
      "雕戈蒙豹尾，紅旆插狼頭。日暮天山下，鳴笳漢使愁。"
    ]
  },
  {
    "volume": 772,
    "sequence": 17,
    "title": "從軍",
    "author": "馬逢",
    "content": [
      "漢馬千蹄合一群，單于鼓角隔山聞。",
      "沙塠風起紅樓下，飛上胡天作陣雲。"
    ]
  },
  {
    "volume": 772,
    "sequence": 18,
    "title": "宮詞二首",
    "author": "馬逢",
    "content": [
      "金吾持戟護軒簷，天樂傳教萬姓瞻。",
      "樓上美人相倚看，紅妝透出水晶簾。",
      "玉樓天半起笙歌，風送宮人笑語和。",
      "月影殿開聞曉漏，水晶簾卷近秋河。"
    ]
  }
]