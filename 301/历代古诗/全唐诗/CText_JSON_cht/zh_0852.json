[
  {
    "volume": 852,
    "sequence": 1,
    "title": "答宋之問",
    "author": "司馬承禎",
    "content": [
      "時既暮兮節欲春，山林寂兮懷幽人。登奇峰兮望白雲，悵緬邈兮象欲紛。白雲悠悠去不返，寒風颼颼吹日晚。",
      "不見其人誰與言，歸坐彈琴思逾遠。"
    ]
  },
  {
    "volume": 852,
    "sequence": 2,
    "title": "醉吟三首",
    "author": "張氳",
    "content": [
      "去歲無田種，今春乏酒材。從他花鳥笑，佯醉臥樓臺。",
      "下調無人睬，高心又被瞋。不知時俗意，教我若為人。",
      "入市非求利，過朝不為名。有時隨俗物，相伴且營營。"
    ]
  },
  {
    "volume": 852,
    "sequence": 3,
    "title": "洗心",
    "author": "司馬退之",
    "content": [
      "不踐名利道，始覺塵土腥。不味稻粱食，始覺精神清。",
      "羅浮奔走外，日月無短明。山瘦松亦勁，鶴老飛更輕。",
      "逍遙此中客，翠發皆長生。草木多古色，雞犬無新聲。",
      "君有出俗志，不貪英雄名。傲然脫冠帶，改換人間情。",
      "去矣丹霄路，向曉雲冥冥。"
    ]
  },
  {
    "volume": 852,
    "sequence": 4,
    "title": "夜醉臥街",
    "author": "裴翛然",
    "content": [
      "遮莫冬冬動，須傾滿滿杯。金吾如借問，但道玉山頹。"
    ]
  },
  {
    "volume": 852,
    "sequence": 5,
    "title": "謁堯帝廟",
    "author": "軒轅彌明",
    "content": [
      "祖龍開國盡遐荒，廟建唐堯鎮此邦。山卷白雲朝帝座，林疏紅日列仙幢。巍巍聖跡陵松嶠，蕩蕩恩波洽桂江。",
      "瞻仰威靈共回首，紫霞深處鎖軒窗。"
    ]
  },
  {
    "volume": 852,
    "sequence": 6,
    "title": "山居",
    "author": "陳寡言",
    "content": [
      "照水冰如鑒，掃雪玉為塵。何須問今古，便是上皇人。",
      "醉臥茅堂不閉關，覺來開眼見青山。",
      "松花落處宿猿在，麋鹿群群林際還。"
    ]
  },
  {
    "volume": 852,
    "sequence": 7,
    "title": "臨化示弟子",
    "author": "陳寡言",
    "content": [
      "我本無形暫有形，偶來人世逐營營。",
      "輪回債負今還畢，搔首翛然歸上清。"
    ]
  },
  {
    "volume": 852,
    "sequence": 8,
    "title": "元白席上作",
    "author": "李升",
    "content": [
      "生在儒家遇太平，懸纓垂帶布衣輕。",
      "誰能世路趨名利，臣事玉皇歸上清。"
    ]
  },
  {
    "volume": 852,
    "sequence": 9,
    "title": "一字至七字詩：書",
    "author": "範堯佐",
    "content": [
      "書。憑雁，寄魚。出王屋，入匡廬。文生益智，道著清虛。葛洪一萬卷，惠子五車餘。銀鉤屈曲索靖，題橋司馬相如。別後莫暌千里信，數封緘送到閒居。"
    ]
  },
  {
    "volume": 852,
    "sequence": 10,
    "title": "言志獻浙東廉訪辭召",
    "author": "徐靈府",
    "content": [
      "野性歌三樂，皇恩出九重。那煩紫宸命，遠下白雲峰。",
      "多愧書傳鶴，深慚紙畫龍。將何佐明主，甘老在岩松。"
    ]
  },
  {
    "volume": 852,
    "sequence": 11,
    "title": "自詠二首",
    "author": "徐靈府",
    "content": [
      "寂寂凝神太極初，無心應物等空虛。",
      "性修自性非求得，欲識真人只是渠。",
      "學道全真在此生，何須待死更求生。",
      "今生不了無生理，縱複生知那處生。"
    ]
  },
  {
    "volume": 852,
    "sequence": 12,
    "title": "留觀中詩二首",
    "author": "吳子來",
    "content": [
      "終日草堂間，清風常往還。耳無塵事擾，心有玩雲閑。",
      "對酒惟思月，餐松不厭山。時時吟內景，自合駐童顏。",
      "此生此物當生涯，白石青松便是家。",
      "對月臥雲如野鹿，時時買酒醉煙霞。"
    ]
  }
]