[
  {
    "volume": 581,
    "sequence": 1,
    "title": "送洛南李主簿",
    "author": "溫庭筠",
    "content": [
      "想君秦塞外，因見楚山青。槲葉曉迷路，枳花春滿庭。",
      "祿優仍侍膳，官散得專經。子敬懷愚穀，歸心在翠屏。"
    ]
  },
  {
    "volume": 581,
    "sequence": 2,
    "title": "巫山神女廟",
    "author": "溫庭筠",
    "content": [
      "黯黯閉宮殿，霏霏蔭薜蘿。曉峰眉上色，春水臉前波。",
      "古樹芳菲盡，扁舟離恨多。一叢斑竹夜，環佩響如何。"
    ]
  },
  {
    "volume": 581,
    "sequence": 3,
    "title": "地肺山春日",
    "author": "溫庭筠",
    "content": [
      "冉冉花明岸，涓涓水繞山。幾時拋俗事，來共白雲閑。"
    ]
  },
  {
    "volume": 581,
    "sequence": 4,
    "title": "題陳處士幽居",
    "author": "溫庭筠",
    "content": [
      "松軒塵外客，高枕自蕭疏。雨後苔侵井，霜來葉滿渠。",
      "閑看鏡湖畫，秋得越僧書。若待前溪月，誰人伴釣魚。"
    ]
  },
  {
    "volume": 581,
    "sequence": 5,
    "title": "握柘詞",
    "author": "溫庭筠",
    "content": [
      "楊柳縈橋綠，玫瑰拂地紅。繡衫金騕褭，花髻玉瓏璁。",
      "宿雨香潛潤，春流水暗通。畫樓初夢斷，曉日照湘風。"
    ]
  },
  {
    "volume": 581,
    "sequence": 6,
    "title": "題盧處士山居",
    "author": "溫庭筠",
    "content": [
      "西溪問樵客，遙識楚人家。古樹老連石，急泉清露沙。",
      "千峰隨雨暗，一徑入雲斜。日暮飛鴉集，滿山蕎麥花。"
    ]
  },
  {
    "volume": 581,
    "sequence": 7,
    "title": "初秋寄友人",
    "author": "溫庭筠",
    "content": [
      "閑夢正悠悠，涼風生竹樓。夜琴知欲雨，曉簟覺新秋。",
      "獨鳥楚山遠，一蟬關樹愁。憑將離別恨，江外問同遊。"
    ]
  },
  {
    "volume": 581,
    "sequence": 8,
    "title": "題豐安裏王相林亭二首",
    "author": "溫庭筠",
    "content": [
      "花竹有薄埃，嘉遊集上才。白蘋安石渚，紅葉子雲台。",
      "朱戶雀羅設，黃門馭騎來。不知淮水濁，丹藕為誰開。",
      "偶到烏衣巷，含情更惘然。西州曲堤柳，東府舊池蓮。",
      "星坼悲元老，雲歸送墨仙。誰知濟川楫，今作野人船。"
    ]
  },
  {
    "volume": 581,
    "sequence": 9,
    "title": "早秋山居",
    "author": "溫庭筠",
    "content": [
      "山近覺寒早，草堂霜氣晴。樹凋窗有日，池滿水無聲。",
      "果落見猿過，葉幹聞鹿行。素琴機慮靜，空伴夜泉清。"
    ]
  },
  {
    "volume": 581,
    "sequence": 10,
    "title": "和友人磐石寺逢舊友",
    "author": "溫庭筠",
    "content": [
      "楚寺上方宿，滿堂皆舊遊。月溪逢遠客，煙浪有歸舟。",
      "江館白蘋夜，水關紅葉秋。西風吹暮雨，汀草更堪愁。"
    ]
  },
  {
    "volume": 581,
    "sequence": 11,
    "title": "送人南游",
    "author": "溫庭筠",
    "content": [
      "送君游楚國，江浦樹蒼然。沙淨有波跡，岸平多草煙。",
      "角悲臨海郡，月到渡淮船。唯以一杯酒，相思高楚天。"
    ]
  },
  {
    "volume": 581,
    "sequence": 12,
    "title": "贈鄭處士",
    "author": "溫庭筠",
    "content": [
      "飄然隨釣艇，雲水是天涯。紅葉下荒井，碧梧侵古槎。",
      "醉收陶令菊，貧賣邵平瓜。更有相期處，南籬一樹花。"
    ]
  },
  {
    "volume": 581,
    "sequence": 13,
    "title": "江岸即事",
    "author": "溫庭筠",
    "content": [
      "水容侵古岸，峰影度青蘋。廟竹唯聞鳥，江帆不見人。",
      "雀聲花外暝，客思柳邊春。別恨轉難盡，行行汀草新。"
    ]
  },
  {
    "volume": 581,
    "sequence": 14,
    "title": "贈隱者",
    "author": "溫庭筠",
    "content": [
      "茅堂對薇蕨，爐暖一裘輕。醉後楚山夢，覺來春鳥聲。",
      "採茶溪樹綠，煮藥石泉清。不問人間事，忘機過此生。"
    ]
  },
  {
    "volume": 581,
    "sequence": 15,
    "title": "渚宮晚春寄秦地友人",
    "author": "溫庭筠",
    "content": [
      "風華已眇然，獨立思江天。鳧雁野塘水，牛羊春草煙。",
      "秦原曉重疊，灞浪夜潺湲。今日思歸客，愁容在鏡懸。"
    ]
  },
  {
    "volume": 581,
    "sequence": 16,
    "title": "碧澗驛曉思",
    "author": "溫庭筠",
    "content": [
      "香燈伴殘夢，楚國在天涯。月落子規歇，滿庭山杏花。"
    ]
  },
  {
    "volume": 581,
    "sequence": 17,
    "title": "送並州郭書記",
    "author": "溫庭筠",
    "content": [
      "賓筵得佳客，侯印有光輝。候騎不傳箭，回文空上機。",
      "塞城收馬去，烽火射雕歸。惟有嚴家瀨，回環徑草微。"
    ]
  },
  {
    "volume": 581,
    "sequence": 18,
    "title": "贈越僧嶽雲二首",
    "author": "溫庭筠",
    "content": [
      "世機消已盡，巾屨亦飄然。一室故山月，滿瓶秋澗泉。",
      "禪庵過微雪，鄉寺隔寒煙。應共白蓮客，相期松桂前。",
      "蘭亭舊都講，今日意如何。有樹關深院，無塵到淺莎。",
      "僧居隨處好，人事出門多。不及新春雁，年年鏡水波。"
    ]
  },
  {
    "volume": 581,
    "sequence": 19,
    "title": "詠山雞",
    "author": "溫庭筠",
    "content": [
      "萬壑動晴景，山禽淩翠微。繡翎翻草去，紅觜啄花歸。",
      "巢暖碧雲色，影孤清鏡輝。不知春樹伴，何處又分飛。"
    ]
  },
  {
    "volume": 581,
    "sequence": 20,
    "title": "清旦題采藥翁草堂",
    "author": "溫庭筠",
    "content": [
      "幽人尋藥徑，來自曉雲邊。衣濕術花雨，語成松嶺煙。",
      "解藤開澗戶，踏石過溪泉。林外晨光動，山昏鳥滿天。"
    ]
  },
  {
    "volume": 581,
    "sequence": 21,
    "title": "商山早行",
    "author": "溫庭筠",
    "content": [
      "晨起動征鐸，客行悲故鄉。雞聲茅店月，人跡板橋霜。",
      "槲葉落山路，枳花明驛牆。因思杜陵夢，鳧雁滿回塘。"
    ]
  },
  {
    "volume": 581,
    "sequence": 22,
    "title": "題竹穀神祠",
    "author": "溫庭筠",
    "content": [
      "蒼蒼松竹晚，一徑入荒祠。古樹風吹馬，虛廊日照旗。",
      "煙煤朝奠處，風雨夜歸時。寂寞東湖客，空看蔣帝碑。"
    ]
  },
  {
    "volume": 581,
    "sequence": 23,
    "title": "途中有懷",
    "author": "溫庭筠",
    "content": [
      "驅車何日閑，擾擾路岐間。歲暮自多感，客程殊未還。",
      "亭皋汝陽道，風雪穆陵關。臘後寒梅發，誰人在故山。"
    ]
  },
  {
    "volume": 581,
    "sequence": 24,
    "title": "經李處士杜城別業",
    "author": "溫庭筠",
    "content": [
      "憶昔幾遊集，今來倍歎傷。百花情易老，一笑事難忘。",
      "白社已蕭索，青樓空豔陽。不閑雲雨夢，猶欲過高唐。"
    ]
  },
  {
    "volume": 581,
    "sequence": 25,
    "title": "登李羽士東樓",
    "author": "溫庭筠",
    "content": [
      "經客有餘音，他年終故林。高樓本危睇，涼月更傷心。",
      "此意竟難折，伊人成古今。流塵其可欲，非複懶鳴琴。"
    ]
  },
  {
    "volume": 581,
    "sequence": 26,
    "title": "題僧泰恭院二首",
    "author": "溫庭筠",
    "content": [
      "昔歲東林下，深公識姓名。爾來辭半偈，空複歎勞生。",
      "憂患慕禪味，寂寥遺世情。所歸心自得，何事倦塵纓。",
      "微生竟勞止，晤言猶是非。出門還有淚，看竹暫忘機。",
      "爽氣三秋近，浮生一笑稀。故山松菊在，終欲掩荊扉。"
    ]
  },
  {
    "volume": 581,
    "sequence": 27,
    "title": "西遊書懷",
    "author": "溫庭筠",
    "content": [
      "渭川通野戍，有路上桑幹。獨鳥青天暮，驚麏赤燒殘。",
      "高秋辭故國，昨日夢長安。客意自如此，非關行路難。"
    ]
  },
  {
    "volume": 581,
    "sequence": 28,
    "title": "送人東游",
    "author": "溫庭筠",
    "content": [
      "荒戍落黃葉，浩然離故關。高風漢陽渡，初日郢門山。",
      "江上幾人在，天涯孤棹還。何當重相見，尊酒慰離顏。"
    ]
  },
  {
    "volume": 581,
    "sequence": 29,
    "title": "寄山中友人",
    "author": "溫庭筠",
    "content": [
      "惟昔有歸趣，今茲固願言。嘯歌成往事，風雨坐涼軒。",
      "時物信佳節，歲華非故園。固知春草色，何意為王孫。"
    ]
  },
  {
    "volume": 581,
    "sequence": 30,
    "title": "偶題",
    "author": "溫庭筠",
    "content": [
      "孔雀眠高閣，櫻桃拂短簷。畫明金冉冉，箏語玉纖纖。",
      "細雨無妨燭，輕寒不隔簾。欲將紅錦段，因夢寄江淹。"
    ]
  },
  {
    "volume": 581,
    "sequence": 31,
    "title": "贈考功盧郎中",
    "author": "溫庭筠",
    "content": [
      "白首方辭滿，荊扉對渚田。雪中無陋巷，醉後似當年。",
      "一笈負山藥，兩瓶攜澗泉。夜來風浪起，何處認漁船。"
    ]
  },
  {
    "volume": 581,
    "sequence": 32,
    "title": "題蕭山廟",
    "author": "溫庭筠",
    "content": [
      "故道木陰濃，荒祠山影東。杉松一庭雨，幡蓋滿堂風。",
      "客奠曉莎濕，馬嘶秋廟空。夜深池上歇，龍入古潭中。"
    ]
  },
  {
    "volume": 581,
    "sequence": 33,
    "title": "春日寄岳州從事李員外二首",
    "author": "溫庭筠",
    "content": [
      "苒弱樓前柳，輕空花外窗。蝶高飛有伴，鶯早語無雙。",
      "剪勝裁春字，開屏見曉江。從來共情戰，今日欲歸降。",
      "從小識賓卿，恩深若弟兄。相逢在何日，此別不勝情。",
      "紅粉座中客，彩斿江上城。尚平婚嫁累，無路逐雙旌。"
    ]
  },
  {
    "volume": 581,
    "sequence": 34,
    "title": "和段少常柯古",
    "author": "溫庭筠",
    "content": [
      "稱觴慚座客，懷刺即門人。素向寧知貴，清淡不厭貧。",
      "野梅江上晚，堤柳雨中春。未報淮南詔，何勞問白蘋。"
    ]
  },
  {
    "volume": 581,
    "sequence": 35,
    "title": "海榴",
    "author": "溫庭筠",
    "content": [
      "海榴開似火，先解報春風。葉亂裁箋綠，花宜插鬢紅。",
      "蠟珠攢作蒂，緗彩剪成叢。鄭驛多歸思，相期一笑同。"
    ]
  },
  {
    "volume": 581,
    "sequence": 36,
    "title": "李先生別墅望僧舍寶刹，因作雙韻聲",
    "author": "溫庭筠",
    "content": [
      "棲息消心象，簷楹溢豔陽。簾櫳蘭露落，鄰里柳林涼。",
      "高閣過空穀，孤竿隔古岡。潭廬同淡蕩，仿佛複芬芳。"
    ]
  },
  {
    "volume": 581,
    "sequence": 37,
    "title": "敷水小桃盛開因作",
    "author": "溫庭筠",
    "content": [
      "敷水小橋東，娟娟照露叢。所嗟非勝地，堪恨是春風。",
      "二月豔陽節，一枝惆悵紅。定知留不住，吹落路塵中。"
    ]
  }
]