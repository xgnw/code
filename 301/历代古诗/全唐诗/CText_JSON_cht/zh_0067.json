[
  {
    "volume": 67,
    "sequence": 1,
    "title": "弘農清岩曲有磐石可坐，宋十一每拂拭待餘，寄詩贈之",
    "author": "田遊岩",
    "content": [
      "信彼稱靈石，居然狎遁棲。裴回承翠巘，斌駁帶深溪。",
      "夕陰起層岫，清景半虹霓。風來應嘯阮，波動可琴嵇。",
      "僕也潁陽客，望彼空思齊。儻見山人至，簪蒿且杖藜。"
    ]
  },
  {
    "volume": 67,
    "sequence": 2,
    "title": "和宋之問下山歌",
    "author": "王無競",
    "content": [
      "日雲暮兮下嵩山，路連綿兮樹石間。",
      "出谷口兮見明月，心裴回兮不能還。"
    ]
  },
  {
    "volume": 67,
    "sequence": 3,
    "title": "北使長城",
    "author": "王無競",
    "content": [
      "秦世築長城，長城無極已。暴兵四十萬，興工九千里。",
      "死人如亂麻，白骨相撐委。殫弊未雲悟，窮毒豈知止。",
      "胡塵未北滅，楚兵遽東起。六國複囂囂，兩龍鬥觺觺。",
      "卯金竟握讖，反璧俄淪祀。仁義寢邦國，狙暴行終始。",
      "一旦咸陽宮，翻為漢朝市。"
    ]
  },
  {
    "volume": 67,
    "sequence": 4,
    "title": "鳳台曲",
    "author": "王無競",
    "content": [
      "鳳台何逶迤，嬴女管參差。一旦彩雲至，身去無還期。",
      "遺曲此臺上，世人多學吹。一吹一落淚，至今憐玉姿。"
    ]
  },
  {
    "volume": 67,
    "sequence": 5,
    "title": "銅雀台",
    "author": "王無競",
    "content": [
      "北登銅雀上，西望青松郭。繐帳空蒼蒼，陵田紛漠漠。",
      "平生事已變，歌吹宛猶昨。長袖拂玉塵，遺情結羅幕。",
      "妾怨在朝露，君恩豈中薄。高臺奏曲終，曲終淚橫落。"
    ]
  },
  {
    "volume": 67,
    "sequence": 6,
    "title": "巫山",
    "author": "王無競",
    "content": [
      "神女向高唐，巫山下夕陽。裴回行作雨，婉孌逐荊王。",
      "電影江前落，雷聲峽外長。朝雲無處所，台館曉蒼蒼。"
    ]
  },
  {
    "volume": 67,
    "sequence": 7,
    "title": "和宋之問下山歌",
    "author": "賈曾",
    "content": [
      "良遊晼晚兮月呈光，錦路逶迤兮山路長。",
      "王孫不留兮歲將晏，嵩岩仙草兮為誰芳。"
    ]
  },
  {
    "volume": 67,
    "sequence": 8,
    "title": "孝和皇帝挽歌",
    "author": "賈曾",
    "content": [
      "新命千齡啟，鴻圖累聖餘。天行應潛躍，帝出受圖書。",
      "禮若傳堯舊，功疑複夏初。夢游長不返，何國是華胥。"
    ]
  },
  {
    "volume": 67,
    "sequence": 9,
    "title": "奉和春日出苑矚目應令",
    "author": "賈曾",
    "content": [
      "銅龍曉辟問安回，金輅春遊博望開。渭北晴光搖草樹，終南佳氣入樓臺。招賢已得商山老，托乘還征鄴下才。",
      "臣在東周獨留滯，忻逢睿藻日邊來。"
    ]
  },
  {
    "volume": 67,
    "sequence": 10,
    "title": "有所思",
    "author": "賈曾",
    "content": [
      "洛陽城東桃李花，飛來飛去落誰家。幽閨女兒愛顏色，坐見落花長歎息。今歲花開君不待。明年花開複誰在。",
      "故人不共洛陽東，今來空對落花風。年年歲歲花相似，歲歲年年人不同。"
    ]
  },
  {
    "volume": 67,
    "sequence": 11,
    "title": "祭汾陰樂章",
    "author": "賈曾",
    "content": [
      "蠲我漸饎，潔我膋薌。有豆孔碩，為羞既臧。",
      "至誠無昧，精意惟芳。神其醉止，欣欣樂康。"
    ]
  },
  {
    "volume": 67,
    "sequence": 12,
    "title": "使至汴州喜逢宋之問",
    "author": "李夔",
    "content": [
      "阮籍蓬池上，孤韻竹林才。巨源從吏道，正擁使車來。",
      "相逢且交臂，相命且銜杯。醉後長歌畢，餘聲繞吹台。"
    ]
  },
  {
    "volume": 67,
    "sequence": 13,
    "title": "祭汾陰樂章",
    "author": "崔玄童",
    "content": [
      "聿修嚴配，展事禋宗。祥符寶鼎，禮備黃琮。",
      "祝詞以信，明德惟聰。介茲景福，永永無窮。"
    ]
  },
  {
    "volume": 67,
    "sequence": 14,
    "title": "祭汾陰樂章",
    "author": "何鸞",
    "content": [
      "樂奏雲闋，禮章載虔。禋宗於地，昭假於天。",
      "惟馨薦矣，既醉歆焉。神之降福，永永萬年。"
    ]
  },
  {
    "volume": 67,
    "sequence": 15,
    "title": "祭汾陰樂章",
    "author": "蔣挺",
    "content": [
      "維歲之吉，維辰之良。聖君紱冕，肅事壇場。",
      "大禮已備，大樂斯張。神其醉止，降福無疆。"
    ]
  }
]