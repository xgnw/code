[
  {
    "volume": 387,
    "sequence": 1,
    "title": "月蝕詩",
    "author": "盧仝",
    "content": [
      "新天子即位五年，歲次庚寅，斗柄插子，律調黃鐘。",
      "森森萬木夜僵立，寒氣贔屭頑無風。爛銀盤從海底出，出來照我草屋東。天色紺滑凝不流，冰光交貫寒曈曨。",
      "初疑白蓮花，浮出龍王宮。八月十五夜，比並不可雙。",
      "此時怪事發，有物吞食來。輪如壯士斧斫壞，桂似雪山風拉摧。百煉鏡，照見膽，平地埋寒灰。",
      "火龍珠，飛出腦，卻入蚌蛤胎。摧環破璧眼看盡，當天一搭如煤炱。磨蹤滅跡須臾間，便似萬古不可開。",
      "不料至神物，有此大狼狽。星如撒沙出，爭頭事光大。",
      "奴婢炷暗燈，掩菼如玳瑁。今夜吐焰長如虹，孔隙千道射戶外。玉川子，涕泗下，中庭獨自行。",
      "念此日月者，太陰太陽精。皇天要識物，日月乃化生。",
      "走天汲汲勞四體，與天作眼行光明。此眼不自保，天公行道何由行。吾見陰陽家有說，望日蝕月月光滅，朔月掩日日光缺。兩眼不相攻，此說吾不容。",
      "又孔子師老子雲，五色令人目盲。吾恐天似人，好色即喪明。幸且非春時，萬物不嬌榮。青山破瓦色，綠水冰崢嶸。花枯無女豔，鳥死沉歌聲。頑冬何所好，偏使一目盲。傳聞古老說，蝕月蝦蟆精。徑圓千里入汝腹，汝此癡骸阿誰生。可從海窟來，便解緣青冥。",
      "恐是眶睫間，掩塞所化成。黃帝有二目，帝舜重瞳明。",
      "二帝懸四目，四海生光輝。吾不遇二帝，滉漭不可知。",
      "何故瞳子上，坐受蟲豸欺。長嗟白兔搗靈藥，恰似有意防奸非。藥成滿臼不中度，委任白兔夫何為。",
      "憶昔堯為天，十日燒九州。金爍水銀流，玉煼丹砂焦。",
      "六合烘為窯，堯心增百憂。帝見堯心憂，勃然發怒決洪流。立擬沃殺九日妖，天高日走沃不及，但見萬國赤子bb々生魚頭。此時九禦導九日，爭持節幡麾幢旒。駕車六九五十四頭蛟螭虯，掣電九火輈。汝若蝕開齱bg輪，禦轡執索相爬鉤，推蕩轟訇入汝喉。紅鱗焰鳥燒口快，翎鬣倒側聲醆鄒。",
      "撐腸拄肚礧傀如山丘，自可飽死更不偷。不獨填饑坑，亦解堯心憂。恨汝時當食，藏頭擫腦不肯食。不當食，張唇哆觜食不休。食天之眼養逆命，安得上帝請汝劉。",
      "嗚呼，人養虎，被虎齧。天媚蟆，被蟆瞎。乃知恩非類，一一自作孽。吾見患眼人，必索良工訣。想天不異人，愛眼固應一。安得常娥氏，來習扁鵲術。手操舂喉戈，去此睛上物。其初猶朦朧，既久如抹漆。但恐功業成，便此不吐出。玉川子又涕泗下，心禱再拜額榻砂土中，地上蟣虱臣仝告愬帝天皇。臣心有鐵一寸，可刳妖蟆癡腸。",
      "上天不為臣立梯磴，臣血肉身，無由飛上天，揚天光。",
      "封詞付與小心風，颰排閶闔入紫宮。密邇玉幾前擘坼，奏上臣仝頑愚胸。敢死橫幹天，代天謀其長。東方蒼龍角，插戟尾捭風。當心開明堂。統領三百六十鱗蟲，坐理東方宮。月蝕不救援，安用東方龍。南方火鳥赤潑血，項長尾短飛跋躠，頭戴井冠高逵枿。月蝕鳥宮十三度，鳥為居停主人不覺察，貪向何人家。行赤口毒舌，毒蟲頭上吃卻月，不啄殺。虛眨鬼眼明gPoA，鳥罪不可雪。",
      "西方攫虎立踦踦，斧為牙，鑿為齒。偷犧牲，食封豕。",
      "大蟆一臠，固當軟美。見似不見，是何道理。",
      "爪牙根天不念天，天若准擬錯准擬。北方寒龜被蛇縛，藏頭入殼如入獄。蛇筋束緊束破殼，寒龜夏鱉一種味。",
      "且當以其肉充臛，死殼沒信處，唯堪支床腳，不堪鑽灼與天蔔。歲星主福德，官爵奉董秦。忍使黔婁生，覆屍無衣巾。天失眼不吊，歲星胡其仁。熒惑矍鑠翁，執法大不中。月明無罪過，不糾蝕月蟲。年年十月朝太微。",
      "支盧謫罰何災凶。土星與土性相背，反養福德生禍害。",
      "到人頭上死破敗，今夜月蝕安可會。太白真將軍，怒激鋒鋩生。恒州陣斬酈定進，項骨脆甚春蔓菁。",
      "天唯兩眼失一眼，將軍何處行天兵。辰星任廷尉，天律自主持。人命在盆底，固應樂見天盲時。天若不肯信，試喚皋陶鬼一問。一如今日，三台文昌宮，作上天紀綱。",
      "環天二十八宿，磊磊尚書郎。整頓排班行，劍握他人將。",
      "一四太陽側，一四天市傍。操斧代大匠，兩手不怕傷。",
      "弧矢引滿反射人，天狼呀啄明煌煌。癡牛與騃女，不肯勤農桑。徒勞含淫思，旦夕遙相望。蚩尤簸旗弄旬朔，始捶天鼓鳴璫琅。枉矢能蛇行，眊目森森張。天狗下舐地，血流何滂滂。譎險萬萬黨，架構何可當。眯目釁成就，害我光明王。請留北斗一星相北極，指麾萬國懸中央。",
      "此外盡掃除，堆積如山岡，贖我父母光。當時常星沒，殞雨如迸漿。似天會事發，叱喝誅奸強。何故中道廢，自遺今日殃。善善又惡惡，郭公所以亡。願天神聖心，無信他人忠。玉川子詞訖，風色緊格格。近月黑暗邊，有似動劍戟。須臾癡蟆精，兩吻自決坼。初露半個璧，漸吐滿輪魄。眾星盡原赦，一蟆獨誅磔。腹肚忽脫落，依舊掛穹碧。光彩未蘇來，慘澹一片白。奈何萬里光，受此吞吐厄。再得見天眼，感荷天地力。或問玉川子，孔子修春秋。二百四十年，月蝕盡不收。今子咄咄詞，頗合孔意不。玉川子笑答，或請聽逗留。孔子父母魯，諱魯不諱周。書外書大惡，故月蝕不見收。予命唐天，口食唐土。唐禮過三，唐樂過五。小猶不說，大不可數。",
      "災沴無有小大愈，安得引衰周，研核其可否。日分晝，月分夜，辨寒暑。一主刑，二主德，政乃舉。孰為人面上，一目偏可去。願天完兩目，照下萬方土，萬古更不瞽，萬萬古，更不瞽，照萬古。"
    ]
  },
  {
    "volume": 387,
    "sequence": 2,
    "title": "哭玉碑子",
    "author": "盧仝",
    "content": [
      "山有洞左頰，拾得玉碑子。其長一周尺，其闊一藥匕。",
      "顏色九秋天，棱角四面起。輕敲吐寒流，清悲動神鬼。",
      "稽首置手中，只似一片水。至文反無文，上帝應有以。",
      "予疑仙石靈，願以仙人比。心期香湯洗，歸送籙堂裏。",
      "頗奈窮相驢，行動如跛鱉。十裏五裏行，百蹶複千蹶。",
      "顏子不少夭，玉碑中路折。橫文尋龜兆，直理任瓦裂。",
      "劈竹不可合，破環永離別。向人如有情，似痛滴無血。",
      "勘鬥平地上，罅坼多齧缺。百見百傷心，不堪再提挈。",
      "怪哉堅貞姿，忽脆不堅固。矧曰人間人，安能保常度。",
      "敢問生物成，敗為有真素。為稟靈異氣，不得受穢汙。",
      "驢罪真不厚，驢生亦錯誤。更將前前行，複恐山神怒。",
      "白雲蓊閉嶺，高松吟古墓。置此忍其傷，驅驢下山路。"
    ]
  },
  {
    "volume": 387,
    "sequence": 3,
    "title": "觀放魚歌",
    "author": "盧仝",
    "content": [
      "常州賢刺史，從諫議大夫除。天地好生物，刺史性與天地俱。見山客，狎魚鳥。坐山客，北亭湖。",
      "命舟人，駕舫子，漾漾菰蒲。酒興引行處，正見漁人魚。",
      "刺史密會山客意，複念網羅嬰無辜。忽脫身上殷緋袍，盡買罟擭盡有無。鰻鱣鯰鱧鰍，涎惡最頑愚。鱒魴見豳風，質幹稍高流。時白噴雪鯽鯉yA，此輩肥脆為絕尤。",
      "老鯉變化頗神異，三十六鱗如抹朱。水苞弘窟有蛟鼉，餌非龍餌唯無鱸。叢雜百千頭，性命懸須臾。天心應刺史，刺史盡活諸。一一投深泉，跳脫不復拘。得水競騰突，動作詭怪殊。或透藻而出，或破浪而趨。或掉尾孑孑，或奮鬣愉愉。或如鶯擲梭，或如蛇銜珠。四散漸不見，島嶼徒縈紆。鸂鶒鴒鷗鳧，喜觀爭叫呼。小蝦亦相慶，繞岸搖其須。乃知貪生不獨頑癡夫。可憐百千命，幾為中腸菹。若養聖賢真，大烹龍髓敢惜乎。苦痛如今人，儘是魚食魚。族類恣飲啖，強力無親疏。明明刺史心，不欲與物相欺誣。岸蟲兩與命，無意殺此活彼用賊徒。",
      "亦憶清江使，橫遭乎餘且。聖神七十鑽，不及泥中鰍。",
      "哀哉托非賢，五臟生冤仇。若當刺史時，聖物保不囚。",
      "不疑且不蔔，二子安能諛。二子倘故諛，吾知心受誅。",
      "禮重一草木，易封稱中孚。又曰釣不綱，又曰遠庖廚。",
      "故仁人用心，刺史盡合符。昔魯公觀棠距箴，遂被孔子貶而書。今刺史好生，德洽民心，誰為刺史一褒譽。刺史自上來，德風如草鋪。衣冠興廢禮，百姓減暴租。豪猾不豪猾，鰥孤不鰥孤。開古孟瀆三十裏，四千頃泥坑為膏腴，刺史視之總若無。訟庭雀噪坐不得，湖上拔茭植芙蕖。勝業莊中二桑門，時時對坐談真如。",
      "因說十千天子事，福力當與刺史俱。天雨曼陀羅花深沒膝，四十千真珠瓔珞堆高樓。此中怪特不可會，但慕刺史仁有餘。刺史敕左右兼小家奴，慎勿背我沉毒鉤。",
      "念魚承奉刺史仁，深僻處，遠遠遊。刺史官職小，教化未能敷。第一莫近人，惡人唯口腴。第一莫出境，四境多網罟。重傷刺史心，喪爾微賤軀。"
    ]
  },
  {
    "volume": 387,
    "sequence": 4,
    "title": "示添丁",
    "author": "盧仝",
    "content": [
      "春風苦不仁，呼逐馬蹄行人家。慚愧瘴氣卻憐我，入我憔悴骨中為生涯。數日不食強強行，何忍索我抱看滿樹花。不知四體正困憊，泥人啼哭聲呀呀。忽來案上翻墨汁，塗抹詩書如老鴉。",
      "父憐母惜摑不得，卻生癡笑令人嗟。宿舂連曉不成米，日高始進一碗茶。氣力龍鍾頭欲白，憑仗添丁莫惱爺。"
    ]
  },
  {
    "volume": 387,
    "sequence": 5,
    "title": "寄男抱孫",
    "author": "盧仝",
    "content": [
      "別來三得書，書道違離久。書處甚粗殺，且喜見汝手。",
      "殷十七又報，汝文頗新有。別來才經年，囊盎未合鬥。",
      "當是汝母賢，日夕加訓誘。尚書當畢功，禮記速須剖。",
      "嘍羅兒讀書，何異摧枯朽。尋義低作聲，便可養年壽。",
      "莫學村學生，粗氣強叫吼。下學偷功夫，新宅鋤蔾莠。",
      "乘涼勸奴婢，園裏耨蔥韭。遠籬編榆棘，近眼栽桃柳。",
      "引水灌竹中，蒲池種蓮藕。撈漉蛙蟆腳，莫遣生科鬥。",
      "竹林吾最惜，新筍好看守。萬籜苞龍兒，攢迸溢林藪。",
      "吾眼恨不見，心腸痛如搊。宅錢都未還，債利日日厚。",
      "籜龍正稱冤，莫殺入汝口。丁寧囑託汝，汝活籜龍不。",
      "殷十七老儒，是汝父師友。傳讀有疑誤，輒告諮問取。",
      "兩手莫破拳，一吻莫飲酒。莫學捕鳩鴿，莫學打雞狗。",
      "小時無大傷，習性防已後。頑發苦惱人，汝母必不受。",
      "任汝惱弟妹，任汝惱姨舅。姨舅非吾親，弟妹多老醜。",
      "莫惱添丁郎，淚子作面垢。莫引添丁郎，赫赤日裏走。",
      "添丁郎小小，別吾來久久。脯脯不得吃，兄兄莫撚搜。",
      "他日吾歸來，家人若彈糾。一百放一下，打汝九十九。"
    ]
  },
  {
    "volume": 387,
    "sequence": 6,
    "title": "自詠三首",
    "author": "盧仝",
    "content": [
      "為報玉川子，知君未是賢。低頭雖有地，仰面輒無天。",
      "骨肉清成瘦，萵蔓老覺膻。家書與心事，相伴過流年。",
      "盧子躘踵也，賢愚總莫驚。蚊虻當家口，草石是親情。",
      "萬卷堆胸朽，三光撮眼明。翻悲廣成子，閒氣說長生。",
      "物外無知己，人間一癖王。生涯身是夢，耽樂酒為鄉。",
      "日月黏髭須，雲山鎖肺腸。愚公只公是，不用謾驚張。"
    ]
  },
  {
    "volume": 387,
    "sequence": 7,
    "title": "送王儲詹事西遊獻兵書",
    "author": "盧仝",
    "content": [
      "美酒撥醅酌，楊花飛盡時。落日長安道，方寸無人知。",
      "篋中制勝術，氣雄屈指算。半醉千殷勤，仰天一長歎。",
      "玉匣百煉劍，龜文又龍吼。抽贈王將軍，勿使虛白首。"
    ]
  },
  {
    "volume": 387,
    "sequence": 8,
    "title": "送邵兵曹歸江南",
    "author": "盧仝",
    "content": [
      "春風楊柳陌，連騎醉離觴。千里遠山碧，一條歸路長。",
      "花開愁北渚，雲去渡南湘。東望濛濛處，煙波是故鄉。"
    ]
  },
  {
    "volume": 387,
    "sequence": 9,
    "title": "寄外兄魏澈",
    "author": "盧仝",
    "content": [
      "何處堪惆悵，情親不得親。興寧樓上月，辜負酒家春。"
    ]
  },
  {
    "volume": 387,
    "sequence": 10,
    "title": "喜逢鄭三游山",
    "author": "盧仝",
    "content": [
      "相逢之處花茸茸，石壁攢峰千萬重。",
      "他日期君何處好，寒流石上一株松。"
    ]
  },
  {
    "volume": 387,
    "sequence": 11,
    "title": "卓女怨",
    "author": "盧仝",
    "content": [
      "妾本懷春女，春愁不自任。迷魂隨鳳客，嬌思入琴心。",
      "托援交情重，當壚酌意深。誰家有夫婿，作賦得黃金。"
    ]
  },
  {
    "volume": 387,
    "sequence": 12,
    "title": "守歲二首",
    "author": "盧仝",
    "content": [
      "去年留不住，年來也任他。當壚一榼酒，爭奈兩年何。",
      "老來經節臘，樂事甚悠悠。不及兒童日，都盧不解愁。"
    ]
  },
  {
    "volume": 387,
    "sequence": 13,
    "title": "新月",
    "author": "盧仝",
    "content": [
      "仙宮雲箔卷，露出玉簾鉤。清光無所贈，相憶鳳凰樓。"
    ]
  },
  {
    "volume": 387,
    "sequence": 14,
    "title": "解悶",
    "author": "盧仝",
    "content": [
      "人生都幾日，一半是離憂。但有尊中物，從他萬事休。"
    ]
  },
  {
    "volume": 387,
    "sequence": 15,
    "title": "揚子津",
    "author": "盧仝",
    "content": [
      "風卷魚龍暗楚關，白波沉卻海門山。",
      "鵬騰鼇倒且快性，地坼天開總是閑。"
    ]
  },
  {
    "volume": 387,
    "sequence": 16,
    "title": "人日立春",
    "author": "盧仝",
    "content": [
      "春度春歸無限春，今朝方始覺成人。",
      "從今克己應猶及，顏與梅花俱自新。"
    ]
  },
  {
    "volume": 387,
    "sequence": 17,
    "title": "送尉遲羽之歸宣州",
    "author": "盧仝",
    "content": [
      "君歸乎，君歸興不孤。謝脁澄江今夜月，也應憶著此山夫。"
    ]
  },
  {
    "volume": 387,
    "sequence": 18,
    "title": "悲新年",
    "author": "盧仝",
    "content": [
      "新年何事最堪悲，病客遙聽百舌兒。",
      "太歲只游桃李徑，春風肯管歲寒枝。"
    ]
  },
  {
    "volume": 387,
    "sequence": 19,
    "title": "憶酒寄劉侍郎",
    "author": "盧仝",
    "content": [
      "愛酒如偷蜜，憎醒似見刀。君為麹糵主，酒醴莫辭勞。"
    ]
  },
  {
    "volume": 387,
    "sequence": 20,
    "title": "白鷺鷥",
    "author": "盧仝",
    "content": [
      "刻成片玉白鷺鷥，欲捉纖鱗心自急。",
      "翹足沙頭不得時，傍人不知謂閑立。"
    ]
  },
  {
    "volume": 387,
    "sequence": 21,
    "title": "風中琴",
    "author": "盧仝",
    "content": [
      "五音六律十三徽，龍吟鶴響思庖羲。",
      "一彈流水一彈月，水月風生松樹枝。"
    ]
  },
  {
    "volume": 387,
    "sequence": 22,
    "title": "感秋別怨",
    "author": "盧仝",
    "content": [
      "霜秋自斷魂，楚調怨離分。魄散瑤台月，心隨巫峽雲。",
      "蛾眉誰共畫，鳳曲不同聞。莫似湘妃淚，斑斑點翠裙。"
    ]
  },
  {
    "volume": 387,
    "sequence": 23,
    "title": "新蟬",
    "author": "盧仝",
    "content": [
      "泉溜潛幽咽，琴鳴乍往還。長風翦不斷，還在樹枝間。"
    ]
  },
  {
    "volume": 387,
    "sequence": 24,
    "title": "題褚遂良孫庭竹",
    "author": "盧仝",
    "content": [
      "負霜停雪舊根枝，龍笙鳳管君莫截。",
      "春風一番琴上來，搖碎金尊碧天月。"
    ]
  },
  {
    "volume": 387,
    "sequence": 25,
    "title": "訪含曦上人",
    "author": "盧仝",
    "content": [
      "三入寺，曦未來。轆轤無人井百尺，渴心歸去生塵埃。"
    ]
  },
  {
    "volume": 387,
    "sequence": 26,
    "title": "客淮南病",
    "author": "盧仝",
    "content": [
      "揚州蒸毒似燂湯，客病清枯鬢欲霜。",
      "且喜閉門無俗物，四肢安穩一張床。"
    ]
  },
  {
    "volume": 387,
    "sequence": 27,
    "title": "村醉",
    "author": "盧仝",
    "content": [
      "昨夜村飲歸，健倒三四五。摩挲青莓苔，莫嗔驚著汝。"
    ]
  },
  {
    "volume": 387,
    "sequence": 28,
    "title": "蕭宅二三子贈答詩二十首：客贈石",
    "author": "盧仝",
    "content": [
      "竹下青莎中，細長三四片。主人雖不歸，長見主人面。"
    ]
  },
  {
    "volume": 387,
    "sequence": 29,
    "title": "蕭宅二三子贈答詩二十首：石讓竹",
    "author": "盧仝",
    "content": [
      "自顧撥不轉，何敢當主人。竹弟有清風，可以娛嘉賓。"
    ]
  },
  {
    "volume": 387,
    "sequence": 30,
    "title": "蕭宅二三子贈答詩二十首：竹答客",
    "author": "盧仝",
    "content": [
      "竹弟謝石兄，清風非所任。隨分有蕭瑟，實無堅重心。"
    ]
  },
  {
    "volume": 387,
    "sequence": 31,
    "title": "蕭宅二三子贈答詩二十首：石請客",
    "author": "盧仝",
    "content": [
      "竹弟雖讓客，不敢當客恩。自慚埋沒久，滿面蒼苔痕。"
    ]
  },
  {
    "volume": 387,
    "sequence": 32,
    "title": "蕭宅二三子贈答詩二十首：客答石",
    "author": "盧仝",
    "content": [
      "遍索天地間，彼此最癡癖。主人幸未來，與君為莫逆。"
    ]
  },
  {
    "volume": 387,
    "sequence": 33,
    "title": "蕭宅二三子贈答詩二十首：石答竹",
    "author": "盧仝",
    "content": [
      "石報孤竹君，此客甚高調。共我相共癡，不怕主人天下笑。",
      "我非蛺蝶兒，我非桃李枝。不要兒女撲，不要春風吹。",
      "苔蘚印我面，雨露皴我皮。此故不嫌我，突兀蒙相知。",
      "此客即西歸，我心徒依依。我欲隨客去，累重不解飛。",
      "知弟虛心亦待客，此客何以共報之。"
    ]
  },
  {
    "volume": 387,
    "sequence": 34,
    "title": "蕭宅二三子贈答詩二十首：竹請客",
    "author": "盧仝",
    "content": [
      "我本泰山阿，避地到南國。主人欲移家，我亦要歸北。",
      "上客幸先歸，願托歸飛翼。唯將翛翛風，累路報恩德。"
    ]
  },
  {
    "volume": 387,
    "sequence": 35,
    "title": "蕭宅二三子贈答詩二十首：客謝竹",
    "author": "盧仝",
    "content": [
      "揚州駁雜地，不辨龍蜥蜴。客身正乾枯，行處無膏澤。",
      "太山道不遠，相庇實無力。君若隨我行，必有煎茶厄。"
    ]
  },
  {
    "volume": 387,
    "sequence": 36,
    "title": "蕭宅二三子贈答詩二十首：石請客",
    "author": "盧仝",
    "content": [
      "啟母是諸母，三十六峰是諸父。知君家近父母家，小人安得不懷土。憐君與我金石交，君歸可得共載否。",
      "小人無以報君恩，使君池亭風月古。"
    ]
  },
  {
    "volume": 387,
    "sequence": 37,
    "title": "蕭宅二三子贈答詩二十首：客謝石",
    "author": "盧仝",
    "content": [
      "我有水竹莊，甚近嵩之巔。是君歸休處，可以終天年。",
      "雖有提攜勞，不憂糧食錢。但恐主人心，疑我相釣竿。"
    ]
  },
  {
    "volume": 387,
    "sequence": 38,
    "title": "蕭宅二三子贈答詩二十首：石再請客",
    "author": "盧仝",
    "content": [
      "主人若知我，應喜我結得君。主人不知我，我住何求于主人。我在天地間，自是一片物。",
      "可得杠壓我，使我頭不出。"
    ]
  },
  {
    "volume": 387,
    "sequence": 39,
    "title": "蕭宅二三子贈答詩二十首：客許石",
    "author": "盧仝",
    "content": [
      "石公說道理，句句出凡格。相知貴知心，豈恨主為客。",
      "過須歸去來，旦晚上無厄。主人誠賢人，多應不相責。"
    ]
  },
  {
    "volume": 387,
    "sequence": 40,
    "title": "蕭宅二三子贈答詩二十首：井請客",
    "author": "盧仝",
    "content": [
      "我生天地間，頗是往還數。已效炊爨勞，我亦不願住。",
      "君有造化力，在君一降顧。我願拔黃泉，輕舉隨君去。"
    ]
  },
  {
    "volume": 387,
    "sequence": 41,
    "title": "蕭宅二三子贈答詩二十首：客謝井",
    "author": "盧仝",
    "content": [
      "改邑不改井，此是井卦辭。井公莫怪驚，說我成憨癡。",
      "我縱有神力，爭敢將公歸。揚州惡百姓，疑我卷地皮。"
    ]
  },
  {
    "volume": 387,
    "sequence": 42,
    "title": "蕭宅二三子贈答詩二十首：馬蘭請客",
    "author": "盧仝",
    "content": [
      "蘭蘭是小草，不怕郎君罵。願得隨君行，暫到嵩山下。"
    ]
  },
  {
    "volume": 387,
    "sequence": 43,
    "title": "蕭宅二三子贈答詩二十首：客請馬蘭",
    "author": "盧仝",
    "content": [
      "嵩山未必憐蘭蘭，蘭蘭已受郎君恩。",
      "不須刷帚跳蹤走，只擬蘭浪出其門。"
    ]
  },
  {
    "volume": 387,
    "sequence": 44,
    "title": "蕭宅二三子贈答詩二十首：蛺蝶請客",
    "author": "盧仝",
    "content": [
      "粉末為四體，春風為生涯。願得紛飛去，與君為眼花。"
    ]
  },
  {
    "volume": 387,
    "sequence": 45,
    "title": "蕭宅二三子贈答詩二十首：客答蛺蝶",
    "author": "盧仝",
    "content": [
      "君是輕薄子，莫窺君子腸。且須看雀兒，雀兒銜爾將。"
    ]
  },
  {
    "volume": 387,
    "sequence": 46,
    "title": "蕭宅二三子贈答詩二十首：蝦蟆請客",
    "author": "盧仝",
    "content": [
      "凡有水竹處，我曹長先行。願君借我一勺水，與君晝夜歌德聲。"
    ]
  },
  {
    "volume": 387,
    "sequence": 47,
    "title": "蕭宅二三子贈答詩二十首：客請蝦蟆",
    "author": "盧仝",
    "content": [
      "蝦蟆蟆，叩頭莫語人聞聲。揚州蝦蜆忽得便，腥臊臭穢逐我行。我身化作青泥坑。"
    ]
  }
]