[
  {
    "volume": 303,
    "sequence": 1,
    "title": "銅雀妓",
    "author": "劉商",
    "content": [
      "魏主矜蛾眉，美人美于玉。高臺無晝夜，歌舞竟未足。",
      "盛色如轉圜，夕陽落深谷。仍令身歿後，尚縱平生欲。",
      "紅粉淚縱橫，調弦向空屋。舉頭君不在，惟見西陵木。",
      "玉輦豈再來，嬌鬟為誰綠。那堪秋風裏，更舞陽春曲。",
      "曲罷情不勝，憑闌向西哭。台邊生野草，來去罥羅縠。",
      "況複陵寢間，雙雙見麋鹿。"
    ]
  },
  {
    "volume": 303,
    "sequence": 2,
    "title": "哭韓淮端公兼上崔中丞",
    "author": "劉商",
    "content": [
      "堅貞與和璧，利用歸幹將。金玉徒自寶，高賢無比方。",
      "挺生岩松姿，孤直淩雪霜。亭亭結清陰，不競桃李芳。",
      "讀書哂霸業，翊贊思皇王。千載有疑議，一言能否臧。",
      "儒風久淪弊，顏閔壽不長。邦國豈殄瘁，斯人今又亡。",
      "別離長春草，存沒隔楚鄉。聞問尚書慟，淚凝向日黃。",
      "奄忽薤露晞，杳冥泉夜長。賢愚自修短，天色空蒼蒼。",
      "銘旌斂歸魂，荊棘生路傍。門柳日蕭索，繐帷掩空堂。",
      "燈孤晦處明，高節歿後彰。芳蘭已灰燼，幕府留餘香。",
      "常愛獨坐尊，繡衣如雁行。至今虛左位，言發淚沾裳。"
    ]
  },
  {
    "volume": 303,
    "sequence": 3,
    "title": "秋夜聽嚴紳巴童唱竹枝歌",
    "author": "劉商",
    "content": [
      "巴人遠從荊山客，回首荊山楚雲隔。思歸夜唱竹枝歌，庭槐葉落秋風多。曲中歷歷敘鄉土，鄉思綿綿楚詞古。",
      "身騎吳牛不畏虎，手提蓑笠欺風雨。猿啼日暮江岸邊，綠蕪連山水連天。來時十三今十五，一成新衣已再補。",
      "鴻雁南飛報鄰伍，在家歡樂辭家苦。天晴露白鐘漏遲，淚痕滿面看竹枝。曲終寒竹風嫋嫋，西方落日東方曉。"
    ]
  },
  {
    "volume": 303,
    "sequence": 4,
    "title": "烏夜啼",
    "author": "劉商",
    "content": [
      "繞樹啞啞驚複棲，含煙碧樹高枝齊。月明露濕枝亦滑，城上女牆西月低。愁人出戶聽烏啼，團團明月墮牆西。",
      "月中有桂樹，日中有伴侶。何不上天去，一聲啼到曙。"
    ]
  },
  {
    "volume": 303,
    "sequence": 5,
    "title": "隨陽雁歌送兄南游",
    "author": "劉商",
    "content": [
      "塞鴻聲聲飛不住，終日南征向何處。大漠窮陰多冱寒，分飛不得長懷安。春去秋來年歲疾，湖南薊北關山難。",
      "寒飛萬里胡天雪。夜度千門漢家月。去住應多兩地情，東西動作經年別。南州風土複何如，春雁歸時早寄書。"
    ]
  },
  {
    "volume": 303,
    "sequence": 6,
    "title": "賦得射雉歌送楊協律表弟赴婚期",
    "author": "劉商",
    "content": [
      "昔日才高容貌古，相敬如賓不相睹。手奉蘋蘩喜盛門，心知禮義感君恩。三星照戶春空盡，一樹桃花竟不言。",
      "結束車輿強游往，和風霽日東皋上。鸞鳳參差陌上行，麥苗縈隴雉初鳴。修容盡飾將何益，極慮呈材欲導情。",
      "六藝從師得機要，百發穿楊含絕妙。白羽風馳碎錦毛，青娥怨處嫣然笑。楊生詞賦比潘郎，不似前賢貌不揚。",
      "聽調琴弄能和室，更解彎弧足自防。秋深為爾持圓扇，莫忘魯連飛一箭。"
    ]
  },
  {
    "volume": 303,
    "sequence": 7,
    "title": "泛舒城南溪賦得沙鶴歌奉餞張侍御赴河南元博士赴揚州拜覲僕射",
    "author": "劉商",
    "content": [
      "終日閭閻逐群雞，喜逢野鶴臨清溪。綠苔春水水中影，夜月平沙沙上棲。驚謂汀洲白蘋發，又疑曲渚前年雪。",
      "紫頂昂藏肯狎人，一聲嘹亮沖天闕。素質翩翩帶落暉，湖南渭陽相背飛。東西分散別離促，宇宙蒼茫相見稀。",
      "皇華地仙如鶴馭，乘駕飄飄留不住。延望乘虛入紫霞，陌頭回首空煙樹。會使摶風羽翮輕，九霄雲路隨先鳴。"
    ]
  },
  {
    "volume": 303,
    "sequence": 8,
    "title": "姑蘇懷古送秀才下第歸江南",
    "author": "劉商",
    "content": [
      "姑蘇台枕吳江水，層級鱗差向天倚。秋高露白萬林空，低望吳田三百里。當時雄盛如何比，千仞無根立平地。",
      "台前夾月吹玉鸞，臺上迎涼撼金翠。銀河倒瀉君王醉，灩酒峨冠眄西子。宮娃酣態舞娉婷，香飆四颯青城墜。",
      "伍員結舌長噓嚱，忠諫無因到君耳。城烏啼盡海霞銷，深掩金屏日高睡。王道潛隳伍員死，可歎鬥間瞻王氣。",
      "會稽勾踐擁長矛，萬馬鳴蹄掃空壘。瓦解冰銷真可恥，凝豔妖芳安足恃。可憐荒堞晚冥蒙，麋鹿呦呦達遺址。",
      "君懷逸氣還東吳，吟狂日日游姑蘇。興來下筆到奇景，瑤盤迸灑蛟人珠。大鵬矯翼翻雲衢，嵩峰霽後淩天孤。",
      "海潮秋打羅刹石，月魄夜當彭蠡湖。有時凝思家虛無，霓幢仿佛遊仙都。琳琅暗戛玉華殿，天香靜嫋金芙蕖。",
      "君聲日下聞來久，清贍何人敢敵手。我逃名跡遁西林，不得灞陵傾別酒。莫便五湖為隱淪，年年三十升仙人。"
    ]
  },
  {
    "volume": 303,
    "sequence": 9,
    "title": "金井歌",
    "author": "劉商",
    "content": [
      "文明化洽天地清，和氣氤氳孕至靈。瑞雪不散抱層嶺，陽谷霞光射山頂。薙草披沙石竇開，生金曜日明金井。",
      "虞衡相賀為禎祥，畏人采攫持殳戕。羊馳馬走塵滿道，郡邸封章開建章。君王儉德先簡易，贍國肥家在仁義。",
      "山澤藏金與萬人，宣言郡邑無專利。閭閻少長競奔湊，黃金滿袖家富有。歡心蹈舞歌皇風，願載謳歌青史中。"
    ]
  },
  {
    "volume": 303,
    "sequence": 10,
    "title": "柳條歌送客",
    "author": "劉商",
    "content": [
      "露井夭桃春未到，遲日猶寒柳開早。高枝低枝飛鸝黃，千條萬條覆宮牆。幾回離別折欲盡，一夜東風吹又長。",
      "毿毿拂人行不進，依依送君無遠近。青春去住隨柳條，卻寄來人以為信。"
    ]
  },
  {
    "volume": 303,
    "sequence": 11,
    "title": "胡笳十八拍：第一拍",
    "author": "劉商",
    "content": [
      "漢室將衰兮四夷不賓，動干戈兮征戰頻。",
      "哀哀父母生育我，見離亂兮當此辰。紗窗對鏡未經事，將謂珠簾能蔽身。一朝胡騎入中國，蒼黃處處逢胡人。",
      "忽將薄命委鋒鏑，可惜紅顏隨虜塵。"
    ]
  },
  {
    "volume": 303,
    "sequence": 12,
    "title": "胡笳十八拍：第二拍",
    "author": "劉商",
    "content": [
      "馬上將余向絕域，厭生求死死不得。戎羯腥膻豈是人，豺狼喜怒難姑息。行盡天山足霜霰，風土蕭條近胡國。",
      "萬里重陰鳥不飛，寒沙莽莽無南北。"
    ]
  },
  {
    "volume": 303,
    "sequence": 13,
    "title": "胡笳十八拍：第三拍",
    "author": "劉商",
    "content": [
      "如羈囚兮在縲絏，憂慮萬端無處說。使余刀兮剪餘發，食餘肉兮飲餘血。誠知殺身願如此，以余為妻不如死。",
      "早被蛾眉累此身，空悲弱質柔如水。"
    ]
  },
  {
    "volume": 303,
    "sequence": 14,
    "title": "胡笳十八拍：第四拍",
    "author": "劉商",
    "content": [
      "山川路長誰記得，何處天涯是鄉國。自從驚怖少精神，不覺風霜損顏色。夜中歸夢來又去，朦朧豈解傳消息。",
      "漫漫胡天叫不聞，明明漢月應相識。"
    ]
  },
  {
    "volume": 303,
    "sequence": 15,
    "title": "胡笳十八拍：第五拍",
    "author": "劉商",
    "content": [
      "水頭宿兮草頭坐，風吹漢地衣裳破。羊脂沐發長不梳，羔子皮裘領仍左。狐襟貉袖腥複膻，晝披行兮夜披臥。",
      "氈帳時移無定居，日月長兮不可過。"
    ]
  },
  {
    "volume": 303,
    "sequence": 16,
    "title": "胡笳十八拍：第六拍",
    "author": "劉商",
    "content": [
      "怪得春光不來久，胡中風土無花柳。天翻地覆誰得知，如今正南看北斗。姓名音信兩不通，終日經年常閉口。",
      "是非取與在指撝，言語傳情不如手。"
    ]
  },
  {
    "volume": 303,
    "sequence": 17,
    "title": "胡笳十八拍：第七拍",
    "author": "劉商",
    "content": [
      "男兒婦人帶弓箭，塞馬蕃羊臥霜霰。寸步東西豈自由，偷生乞死非情願。龜茲觱篥愁中聽，碎葉琵琶夜深怨。",
      "竟夕無雲月上天，故鄉應得重相見。"
    ]
  },
  {
    "volume": 303,
    "sequence": 18,
    "title": "胡笳十八拍：第八拍",
    "author": "劉商",
    "content": [
      "憶昔私家恣嬌小，遠取珍禽學馴擾。如今淪棄念故鄉，悔不當初放林表。朔風蕭蕭寒日暮，星河寥落胡天曉。",
      "旦夕思歸不得歸，愁心想似籠中鳥。"
    ]
  },
  {
    "volume": 303,
    "sequence": 19,
    "title": "胡笳十八拍：第九拍",
    "author": "劉商",
    "content": [
      "當日蘇武單于問，道是賓鴻解傳信。學他刺血寫得書，書上千重萬重恨。髯胡少年能走馬，彎弓射飛無遠近。",
      "遂令邊雁轉怕人，絕域何由達方寸。"
    ]
  },
  {
    "volume": 303,
    "sequence": 20,
    "title": "胡笳十八拍：第十拍",
    "author": "劉商",
    "content": [
      "恨淩辱兮惡腥膻，憎胡地兮怨胡天。生得胡兒欲棄捐，及生母子情宛然。貌殊語異憎還愛，心中不覺常相牽。",
      "朝朝暮暮在眼前，腹生手養甯不憐。"
    ]
  },
  {
    "volume": 303,
    "sequence": 21,
    "title": "胡笳十八拍：第十一拍",
    "author": "劉商",
    "content": [
      "日來月往相催遷，迢迢星歲欲周天。無冬無夏臥霜霰，水凍草枯為一年。漢家甲子有正朔，絕域三光空自懸。",
      "幾回鴻雁來又去，腸斷蟾蜍虧複圓。"
    ]
  },
  {
    "volume": 303,
    "sequence": 22,
    "title": "胡笳十八拍：第十二拍",
    "author": "劉商",
    "content": [
      "破瓶落井空永沈，故鄉望斷無歸心。寧知遠使問姓名，漢語泠泠傳好音。夢魂幾度到鄉國，覺後翻成哀怨深。",
      "如今果是夢中事，喜過悲來情不任。"
    ]
  },
  {
    "volume": 303,
    "sequence": 23,
    "title": "胡笳十八拍：第十三拍",
    "author": "劉商",
    "content": [
      "童稚牽衣雙在側，將來不可留又憶。還鄉惜別兩難分，甯棄胡兒歸舊國。山川萬里複邊戍，背面無由得消息。",
      "淚痕滿面對殘陽，終日依依向南北。"
    ]
  },
  {
    "volume": 303,
    "sequence": 24,
    "title": "胡笳十八拍：第十四拍",
    "author": "劉商",
    "content": [
      "莫以胡兒可羞恥，恩情亦各言其子。手中十指有長短，截之痛惜皆相似。還鄉豈不見親族，念此飄零隔生死。",
      "南風萬里吹我心，心亦隨風度遼水。"
    ]
  },
  {
    "volume": 303,
    "sequence": 25,
    "title": "胡笳十八拍：第十五拍",
    "author": "劉商",
    "content": [
      "歎息襟懷無定分，當時怨來歸又恨。不知愁怨情若何，似有鋒鋩擾方寸。悲歡並行情未快，心意相尤自相問。",
      "不緣生得天屬親，豈向仇讎結恩信。"
    ]
  },
  {
    "volume": 303,
    "sequence": 26,
    "title": "胡笳十八拍：第十六拍",
    "author": "劉商",
    "content": [
      "去時只覺天蒼蒼，歸日始知胡地長。重陰白日落何處，秋雁所向應南方。平沙四顧自迷惑，遠近悠悠隨雁行。",
      "征途未盡馬蹄盡，不見行人邊草黃。"
    ]
  },
  {
    "volume": 303,
    "sequence": 27,
    "title": "胡笳十八拍：第十七拍",
    "author": "劉商",
    "content": [
      "行盡胡天千萬里，唯見黃沙白雲起。馬饑跑雪銜草根，人渴敲冰飲流水。燕山仿佛辨烽戍，鼙鼓如聞漢家壘。",
      "努力前程是帝鄉，生前免向胡中死。"
    ]
  },
  {
    "volume": 303,
    "sequence": 28,
    "title": "胡笳十八拍：第十八拍",
    "author": "劉商",
    "content": [
      "歸來故鄉見親族，田園半蕪春草綠。明燭重燃煨燼灰，寒泉更洗沈泥玉。載持巾櫛禮儀好，一弄絲桐生死足。",
      "出入關山十二年，哀情盡在胡笳曲。"
    ]
  },
  {
    "volume": 303,
    "sequence": 29,
    "title": "雜言同豆盧郎中郭南七裏橋哀悼姚倉曹",
    "author": "劉商",
    "content": [
      "橋邊足離別，終日為悲辛。登橋因歎逝，卻羨別離人。",
      "橋下東流水，芳樹櫻桃蕊。流水與潮回，花落明年開。",
      "可憐三語掾，長作九泉灰。宿昔歡遊在何處，花前飲足求仙去。"
    ]
  },
  {
    "volume": 303,
    "sequence": 30,
    "title": "春日臥病",
    "author": "劉商",
    "content": [
      "楚客經年病，孤舟人事稀。晚晴江柳變，春暮塞鴻歸。",
      "今日方知命，前身自覺非。不能憂歲計，無限故山薇。"
    ]
  },
  {
    "volume": 303,
    "sequence": 31,
    "title": "題禪居廢寺",
    "author": "劉商",
    "content": [
      "凋殘精舍在，連步訪緇衣。古殿門空掩，楊花雪亂飛。",
      "鶴巢松影薄，僧少磬聲稀。青眼能留客，疏鐘逼夜歸。"
    ]
  },
  {
    "volume": 303,
    "sequence": 32,
    "title": "題山寺",
    "author": "劉商",
    "content": [
      "扁舟水淼淼，曲岸複長塘。古寺春山上，登樓憶故鄉。",
      "雲煙橫極浦，花木擁回廊。更有思歸意，晴明陟上方。"
    ]
  },
  {
    "volume": 303,
    "sequence": 33,
    "title": "題楊侍郎新亭",
    "author": "劉商",
    "content": [
      "毗陵過柱史，簡易在茅茨。芳草如花種，修篁帶筍移。",
      "徑幽人未賞，簷靜燕初窺。野客憐霜壁，青松畫一枝。"
    ]
  },
  {
    "volume": 303,
    "sequence": 34,
    "title": "同徐城季明府遊重光寺題晃師壁",
    "author": "劉商",
    "content": [
      "野寺僧房遠，陶潛引客來。鳥喧殘果落，蘭敗幾花開。",
      "真性知無住，微言欲望回。竹風清磬晚，歸策步蒼苔。"
    ]
  },
  {
    "volume": 303,
    "sequence": 35,
    "title": "送林袞侍禦東陽秩滿赴上都",
    "author": "劉商",
    "content": [
      "幾年烏府內，何處逐鳧歸。關吏迷驄馬，銅章累繡衣。",
      "野亭山草綠，客路柳花飛。況複長安遠，音書從此稀。"
    ]
  },
  {
    "volume": 303,
    "sequence": 36,
    "title": "送人之江東",
    "author": "劉商",
    "content": [
      "含香仍佩玉，宜入鏡中行。盡室隨乘興，扁舟不計程。",
      "渡江霖雨霽，對月夜潮生。莫慮當炎暑，稽山水木清。"
    ]
  },
  {
    "volume": 303,
    "sequence": 37,
    "title": "送李元規昆季赴舉",
    "author": "劉商",
    "content": [
      "見誦甘泉賦，心期折桂歸。鳳雛皆五色，鴻漸又雙飛。",
      "別思看衰柳，秋風動客衣。明朝問禮處，暫覺雁行稀。"
    ]
  },
  {
    "volume": 303,
    "sequence": 38,
    "title": "送楊閑侍禦拜命赴上都",
    "author": "劉商",
    "content": [
      "賀客移星使，絲綸出紫微。手中霜作簡，身上繡為衣。",
      "驄馬朝天疾，台烏向日飛。親朋皆避路，不是送人稀。"
    ]
  },
  {
    "volume": 303,
    "sequence": 39,
    "title": "賦得月下聞蛩送別",
    "author": "劉商",
    "content": [
      "物候改秋節，炎涼此夕分。暗蟲聲遍草，明月夜無雲。",
      "清迥簷外見，淒其籬下聞。感時兼惜別，羈思自紛紛。"
    ]
  },
  {
    "volume": 303,
    "sequence": 40,
    "title": "重陽日寄上饒李明府",
    "author": "劉商",
    "content": [
      "重陽秋雁未銜蘆，始覺他鄉節候殊。旅館但知聞蟋蟀，郵童不解獻茱萸。陶潛何處登高醉，倦客停橈一事無。",
      "來歲公田多種黍，莫教黃菊笑楊朱。"
    ]
  },
  {
    "volume": 303,
    "sequence": 41,
    "title": "同諸子哭張元易",
    "author": "劉商",
    "content": [
      "盛德高名總是空，神明福善大朦朧。遊魂永永無歸日，流水年年自向東。素帷旅櫬鄉關遠，丹旐孤燈客舍中。",
      "伯道共悲無後嗣，孀妻老母斷根蓬。"
    ]
  },
  {
    "volume": 303,
    "sequence": 42,
    "title": "合肥至日愁中寄鄭明府",
    "author": "劉商",
    "content": [
      "失計為卑吏，三年滯楚鄉。不能隨世俗，應是昧行藏。",
      "白璧空無玷，黃沙只自傷。暮天鄉思亂，曉鏡鬢毛蒼。",
      "灰管移新律，窮陰變一陽。歲時人共換，幽憤日先長。",
      "拙宦慚知己，無媒悔自強。迍邅羞薄命，恩惠費餘光。",
      "眾口誠難稱，長川卻易防。魚竿今尚在，行此掉滄浪。"
    ]
  },
  {
    "volume": 303,
    "sequence": 43,
    "title": "送廬州賈使君拜命",
    "author": "劉商",
    "content": [
      "考績朝稱貴，時清武用文。二天移外府，三命佐元勳。",
      "佩玉兼高位，摐金閱上軍。威容冠是鐵，圖畫閣名芸。",
      "人詠甘棠茂，童謠竹馬群。懸旌風肅肅，臥轍淚紛紛。",
      "特達恩難報，升沈路易分。侯嬴不得從，心逐信陵君。"
    ]
  }
]