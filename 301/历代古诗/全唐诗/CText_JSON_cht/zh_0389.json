[
  {
    "volume": 389,
    "sequence": 1,
    "title": "走筆追王內丘",
    "author": "盧仝",
    "content": [
      "自識夫子面，便獲夫子心。夫子一啟顏，義重千黃金。",
      "平原孟嘗骨已土，始有夫子堪知音。忽然夫子不語，帶席帽，騎驢去。餘對醁醽不能斟，君且來，餘之瞻望心悠哉。零雨其蒙愁不散，閑花寂寂斑階苔。",
      "不如對此景，含笑傾金罍。莫問四肢暢，暫取眉頭開。",
      "弦琴待夫子，夫子來不來。"
    ]
  },
  {
    "volume": 389,
    "sequence": 2,
    "title": "思君吟寄□□生",
    "author": "盧仝",
    "content": [
      "我思君兮河之壖。我為河中之泉，君為河中之青天。",
      "天青青，泉泠泠。泉含青天天隔泉，我思君兮心亦然。",
      "心亦然，此心複在天之側。我心為風兮淅淅，君身為雲兮冪冪。此風引此雲兮雲不來，此風此雲兮何悠哉，與我身心雙裴回。"
    ]
  },
  {
    "volume": 389,
    "sequence": 3,
    "title": "將歸山招冰僧",
    "author": "盧仝",
    "content": [
      "買得一片田，濟源花洞前。千里石壁坼，一條流泌泉。",
      "青松盤樛枝，森森上插青冥天。枝上有□猿，宿處近鶴巢，清唳孤吟聲相交。月輪下射空洞響，絲篁成韻風蕭蕭。我心塵外心，愛此塵外物。",
      "欲結塵外交，苦無塵外骨。泌泉有冰公，心靜見真佛。",
      "可結塵外交，占此松與月。"
    ]
  },
  {
    "volume": 389,
    "sequence": 4,
    "title": "酬願公雪中見寄",
    "author": "盧仝",
    "content": [
      "積雪三十日，車馬路不通。貧病交親絕，想憶唯願公。",
      "春鳩報春歸，苦寒生暗風。簷乳墮懸玉，日腳浮輕紅。",
      "梅柳意卻活，園圃冰始融。更候四體好，方可到寺中。"
    ]
  },
  {
    "volume": 389,
    "sequence": 5,
    "title": "苦雪寄退之",
    "author": "盧仝",
    "content": [
      "天王二月行時令，白銀作雪漫天涯。山人門前遍受賜，平地一尺白玉沙。雲頹月壞桂英下，鶴毛風剪亂參差。",
      "山人屋中凍欲死，千樹萬樹飛春花。菜頭出土膠入地，山莊取粟埋卻車。冷絮刀生削峭骨，冷齏斧破慰老牙。",
      "病妻煙眼淚滴滴，饑嬰哭乳聲呶呶。市頭博米不用物，酒店買酒不肯賒。聞道西風弄劍戟，長階殺人如亂麻。",
      "天眼高開欺草芽，我死未肯興歎嗟。但恨口中無酒氣，劉伶見我相揄揶。清風攪腸筋力絕，白灰壓屋樑柱斜。",
      "聖明有道□命漢，可得再見朝日耶。柴門沒脛晝不掃，黃昏繞樹棲寒鴉。唯有河南韓縣令，時時醉飽過貧家。"
    ]
  },
  {
    "volume": 389,
    "sequence": 6,
    "title": "寄贈含曦上人",
    "author": "盧仝",
    "content": [
      "楞伽大師兄，誇曦識道理。破鎖推玄關，高辯果難揣。",
      "論語老莊易，搜索通神鬼。起信中百門，敲骨得佛髓。",
      "此外雜經律，泛讀一萬紙。高殿排名僧，執卷坐累累。",
      "化物自一心，三教齊發起。隨鐘嚼宮商，滿口文字美。",
      "商賈女郎輩，不曾道生死。縱遇強禮拜，雅語不露齒。",
      "劈破天地來，節義可屈指。季展即此僧，孤立無依倚。",
      "近來愛作詩，新奇頗煩委。忽忽造古格，削盡俗綺靡。",
      "假如慵裹頭，但勤讀書史。切磋並工夫，休遠不可比。",
      "憐僧無遠□，信佛殘未已。貌古饒風情，清論興亹亹。",
      "訪餘十數度，相去三五裏。見時心亦喜，不見心亦喜。",
      "見時談謔樂，四座盡角嘴。不見養天和，無人聒人耳。",
      "昨朝披雪來，面色赤靴靴。封灶養黃金，許割方寸匕。",
      "泥丸佛□教，怛化莊亦恥。未達不敢嘗，孔子疑季子。",
      "藥成必分余，餘必投泥裏。不如向陽堂，撥醅泛浮蟻。",
      "麹米本無愆，酒成是法水。行道不見心，毀譽徒云爾。",
      "雪晴天氣和，日光弄梅李。春鳥嬌關關，春風醉旎旎。",
      "道上正無塵，人家有花卉。高僧有拄杖，願得數覯止。"
    ]
  },
  {
    "volume": 389,
    "sequence": 7,
    "title": "聽蕭君姬人彈琴",
    "author": "盧仝",
    "content": [
      "彈琴人似膝上琴，聽琴人似匣中弦。二物各一處，音韻何由傳。無風質氣兩相感，萬般悲意方纏綿。",
      "初時天山之外飛白雪，漸漸萬丈澗底生流泉。",
      "風梅花落輕揚揚，十指乾淨聲涓涓。昭君可惜嫁單于，沙場不遠只眼前。蔡琰薄命沒胡虜，烏梟啾唧啼胡天。",
      "關山險隔一萬里，顏色錯漠生風煙。形魄散逐五音盡，雙蛾結草空嬋娟。中腹苦恨杳不極，新心愁絕難複傳。",
      "金尊湛湛夜沉沉，餘音疊發清聯綿。主人醉盈有得色，座客向隅增內然。孔子怪責顏回瑟，野夫何事蕭君筵。",
      "拂衣屢命請中廢，月照書窗歸獨眠。"
    ]
  },
  {
    "volume": 389,
    "sequence": 8,
    "title": "蜻蜓歌",
    "author": "盧仝",
    "content": [
      "黃河中流日影斜，水天一色無津涯，處處驚波噴流飛雪花。",
      "篙工楫師力且武，進寸退尺莫能度。吾甚懼。念汝小蟲子，造化借羽翼。隨風戲中流，翩然有餘力。吾不如汝無他，無羽翼。吾若有羽翼，則上叩天關。為聖君請賢臣，布惠化於人間。然後東飛浴東溟，吸日精，撼若木之英，紛而零。使地上學仙之子，得而食之皆長生。",
      "不學汝無端小蟲子，葉葉水上無一事，忽遭風雨水中死。"
    ]
  },
  {
    "volume": 389,
    "sequence": 9,
    "title": "出山作",
    "author": "盧仝",
    "content": [
      "出山忘掩山門路，釣竿插在枯桑樹。當時只有鳥窺窬，更亦無人得知處。家僮若失釣魚竿，定是猿猴把將去。"
    ]
  },
  {
    "volume": 389,
    "sequence": 10,
    "title": "寄崔柳州",
    "author": "盧仝",
    "content": [
      "使者立取書，疊紙生百憂。使君若不信，他時看白頭。",
      "三百六十州，克情惟柳州。柳州蠻天末，鄙夫嵩之幽。",
      "花落隴水頭，各自東西流。凜凜長相逐，為謝池上鷗。"
    ]
  },
  {
    "volume": 389,
    "sequence": 11,
    "title": "贈稚禪師",
    "author": "盧仝",
    "content": [
      "春風滿禪院，師獨坐南軒。萬化見中盡，始覺靜性尊。",
      "我來契平生，目擊道自存。與師不動游，遊此無跡門。"
    ]
  },
  {
    "volume": 389,
    "sequence": 12,
    "title": "送好約法師歸江南",
    "author": "盧仝",
    "content": [
      "杯度度一身，法度度萬民。為報江南三二日，這回應見雪中人。"
    ]
  },
  {
    "volume": 389,
    "sequence": 13,
    "title": "蕭二十三赴歙州婚期二首",
    "author": "盧仝",
    "content": [
      "淮上客情殊冷落，蠻方春早客何如。",
      "相思莫道無來使，回雁峰前好寄書。",
      "南方山水生時興，教有新詩得寄餘。",
      "路帶長安迢遞急，多應不逐使君書。"
    ]
  },
  {
    "volume": 389,
    "sequence": 14,
    "title": "掩關銘",
    "author": "盧仝",
    "content": [
      "蛇毒毒有形，藥毒毒有名。人毒毒在心，對面如弟兄。",
      "美言不可聽，深於千丈坑。不如掩關坐，幽鳥時一聲。"
    ]
  },
  {
    "volume": 389,
    "sequence": 15,
    "title": "逢病軍人",
    "author": "盧仝",
    "content": [
      "行多有病住無糧，萬里還鄉未到鄉。",
      "蓬鬢哀吟古城下，不堪秋氣入金瘡。"
    ]
  },
  {
    "volume": 389,
    "sequence": 16,
    "title": "山中",
    "author": "盧仝",
    "content": [
      "饑拾松花渴飲泉，偶從山后到山前。",
      "陽坡軟草厚如織，困與鹿麛相伴眠。"
    ]
  },
  {
    "volume": 389,
    "sequence": 17,
    "title": "除夜",
    "author": "盧仝",
    "content": [
      "衰殘歸未遂，寂寞此宵情。舊國餘千里，新年隔數更。",
      "寒猶近北峭，風漸向東生。惟見長安陌，晨鐘度火城。",
      "殷勤惜此夜，此夜在逡巡。燭盡年還別，雞鳴老更新。",
      "儺聲方去病，酒色已迎春。明日持杯處，誰為最後人。"
    ]
  }
]