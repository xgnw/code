[
  {
    "volume": 621,
    "sequence": 1,
    "title": "置酒行",
    "author": "陸龜蒙",
    "content": [
      "落塵花片排香痕，闌珊醉露棲愁魂。洞庭波色惜不得，東風領入黃金尊。千筠擲毫春譜大，碧舞紅啼相倡和。",
      "安知寂寞西海頭，青pF未垂孤鳳餓。"
    ]
  },
  {
    "volume": 621,
    "sequence": 2,
    "title": "江湖散人歌",
    "author": "陸龜蒙",
    "content": [
      "江湖散人天骨奇，短髮搔來蓬半垂。手提孤篁曳寒繭，口誦太古滄浪詞。詞雲太古萬萬古，民性甚野無風期。",
      "夜棲止與禽獸雜，獨自構架縱橫枝。因而稱曰有巢氏，民共敬貴如君師。當時只效烏鵲輩，豈是有意陳尊卑。",
      "無端後聖穿鑿破，一派前導千流隨。多方惱亂元氣死，日使文字生奸欺。聖人事業轉銷耗，尚有漁者存熙熙。",
      "風波不獨困一士，凡百器具皆能施。罛疏滬腐鱸鱖脫，止失檢馭無讒疵。人間所謂好男子，我見婦女留鬚眉。",
      "奴顏婢膝真乞丐，反以正直為狂癡。所以頭欲散，不散弁峨巍。所以腰欲散，不散佩陸離。行散任之適，坐散從傾欹；語散空谷應，笑散春雲披；衣散單複便，食散酸鹹宜；書散渾真草，酒散甘醇醨；屋散勢斜直，樹散行參差；客散忘簪屨，禽散虛籠池。物外一以散，中心散何疑？不共諸侯分邑裏，不與天子專隍陴。",
      "靜則守桑柘，亂則逃妻兒。金鑣貝帶未嘗識，白刃殺我窮生為。或聞蕃將負恩澤，號令鐵馬如風馳。",
      "大君年小丞相少，當軸自請都旌旗。神鋒悉出羽林仗，繢畫日月蟠龍螭。太宗基業甚牢固，小丑背叛當殲夷。",
      "禁軍近自肅宗置，抑遏輔國爭雄雌。必然大段剪凶逆，須召勁勇持軍麾。四方賊壘猶占地，死者暴骨生寒饑。",
      "歸來輒擬荷鋤笠，詬吏已責租錢遲。興師十萬一日費，不啻千金何以支。只今利口且箕斂，何暇俯首哀惸嫠。",
      "均荒補敗豈無術，布在方冊撐頹隵。冰霜襦袴易反掌。",
      "白麵諸郎殊不知。江湖散人悲古道，悠悠幸寄羲皇傲。",
      "官家未議活蒼生，拜賜江湖散人號。"
    ]
  },
  {
    "volume": 621,
    "sequence": 3,
    "title": "五歌：放牛",
    "author": "陸龜蒙",
    "content": [
      "江草秋窮似秋半，十角吳牛放江岸。鄰肩抵尾乍依隈，橫去斜奔忽分散。荒陂斷塹無端入，背上時時孤鳥立。",
      "日暮相將帶雨歸，田家煙火微茫濕。"
    ]
  },
  {
    "volume": 621,
    "sequence": 4,
    "title": "五歌：水鳥",
    "author": "陸龜蒙",
    "content": [
      "水鳥山禽雖異名，天工各與雙翅翎。雛巢吞啄即一例，游處高卑殊不停。則有觜鈹爪戟勁立直視者，擊搏挽裂圖膻腥。如此等色恣豪橫，聳身往往淩青冥。",
      "為人羅絆取材力，韋鞲彩綬懸金鈴。三驅不以鳥捕鳥，矢下先得聞諸經。超然可繼義勇後，恰似有志行天刑。",
      "鷗閑鶴散兩自遂，意思不受人丁寧。今朝棹倚寒江汀，舂鉏翡翠參鵁鶄。孤翹側睨瞥滅沒，未是即肯馴簷楹。",
      "婦女衣襟便佞舌，始得金籠日提挈。精神卓犖背人飛，冷抱蒹葭宿煙月。我與時情大乖剌，只是江禽有毛髮。",
      "殷勤謝汝莫相猜，歸來長短同群活。"
    ]
  },
  {
    "volume": 621,
    "sequence": 5,
    "title": "五歌：刈獲",
    "author": "陸龜蒙",
    "content": [
      "自春徂秋天弗雨，廉廉早稻才遮畝。芒粒稀疏熟更輕，地與禾頭不相拄。我來愁築心如堵，更聽農夫夜深語。",
      "凶年是物即為災，百陣野鳧千穴鼠。平明抱杖入田中，十穗蕭條九穗空。敢言一歲囷倉實，不了如今朝暮舂。",
      "天職誰司下民籍，苟有區區宜析析。本作耕耘意若何，蟲豸兼教食人食。古者為邦須蓄積，魯饑尚責如齊糴。",
      "今之為政異當時，一任流離恣征索。平生幸遇華陽客，向日餐霞轉肥白。欲賣耕牛棄水田，移家且傍三茅宅。"
    ]
  },
  {
    "volume": 621,
    "sequence": 6,
    "title": "五歌：雨夜",
    "author": "陸龜蒙",
    "content": [
      "屋小茅幹雨聲大，自疑身著蓑衣臥。兼似孤舟小泊時，風吹折葦來相佐。我有愁襟無可那，才成好夢剛驚破。",
      "背壁殘燈不及螢，重挑卻向燈前坐。"
    ]
  },
  {
    "volume": 621,
    "sequence": 7,
    "title": "五歌：食魚",
    "author": "陸龜蒙",
    "content": [
      "江南春旱魚無澤，歲晏未曾腥鼎鬲。今朝有客賣鱸魴，手提見我長於尺。呼兒舂取紅蓮米，輕重相當加十倍。",
      "且作吳羹助早餐，飽臥晴簷曝寒背。橫戈負羽正紛紛，只用驍雄不用文。爭如曉夕謳吟樣，好伴滄洲白鳥群。"
    ]
  },
  {
    "volume": 621,
    "sequence": 8,
    "title": "丁隱君歌",
    "author": "陸龜蒙",
    "content": [
      "華陽道士南游歸，手中半卷青蘿衣。自言逋客持贈我，乃是錢塘丁翰之。連江大抵多奇岫，獨話君家最奇秀。",
      "盤燒天竺春筍肥，琴倚洞庭秋石瘦。草堂暗引龍泓溜，老樹根株若蹲獸。霜濃果熟未容收，往往兒童雜猿狖。",
      "去歲倡狂有黃寇，官軍解散無人鬥。滿城奔迸翰之閑，只把枯松塞圭竇。前度相逢正賣文，一錢不直虛云云。",
      "今來利作采樵客，可以拋身麋鹿群。丁隱君，丁隱君，叩頭且莫變名氏，即日更尋丁隱君。"
    ]
  },
  {
    "volume": 621,
    "sequence": 9,
    "title": "紫溪翁歌",
    "author": "陸龜蒙",
    "content": [
      "一丘之木，其棲深也屋，吾容不辱；一溪之石，其居平也席，吾勞以息；一竇之泉，其音清也弦，吾方在懸。得乎人，得乎天，吾不知所以然而然。"
    ]
  },
  {
    "volume": 621,
    "sequence": 10,
    "title": "賡歌",
    "author": "陸龜蒙",
    "content": [
      "采江之魚兮，朝船有鱸。采江之蔬兮，暮筐有蒲。",
      "左圖且書，右琴與壺。壽歟夭歟，貴歟賤歟。"
    ]
  },
  {
    "volume": 621,
    "sequence": 11,
    "title": "鶴媒歌",
    "author": "陸龜蒙",
    "content": [
      "偶系漁舟汀樹枝，因看射鳥令人悲。盤空野鶴忽然下，背翳見媒心不疑。媒閒靜立如無事，清唳時時入遙吹。",
      "裴回未忍過南塘，且應同聲就同類。梳翎宛若相逢喜，只怕才來又驚起。窺鱗啄藻乍低昂，立定當胸流一矢。",
      "媒歡舞躍勢離披，似諂功能邀弩兒。雲飛水宿各自物，妒侶害群猶爾為。而況世間有名利，外頭笑語中猜忌。",
      "君不見荒陂野鶴陷良媒，同類同聲真可畏。"
    ]
  },
  {
    "volume": 621,
    "sequence": 12,
    "title": "慶封宅古井行",
    "author": "陸龜蒙",
    "content": [
      "古甓團團蘚花碧，鼎渫寒泉深百尺。江南戴白盡能言，此地曾為慶封宅。慶封嗜酒荒齊政，齊人剪族封奔迸。",
      "雖過魯國羞魯儒，欲弄吳民竊吳柄。吳分岩邑號朱方，子家負固心強梁。澤車豪馬馳似水，錦鳳玉龍森若牆。",
      "一朝雲夢圍兵至，胸陷鋒鋩腦塗地。因知富德不富財，顏氏簞瓢有深意。宣父嘗違盜泉水，懦夫立事貪夫止。",
      "今歌此井示吳人，斷綆沉瓶自茲始。"
    ]
  },
  {
    "volume": 621,
    "sequence": 13,
    "title": "小雞山樵人歌",
    "author": "陸龜蒙",
    "content": [
      "長其船兮利其斧，輸予薪兮勿予侮。田予登兮榖予庾，突晨煙兮蓬縷縷。窗有明兮編有古，飽而安兮惟編是伍，時不用兮吾無汝撫。"
    ]
  },
  {
    "volume": 621,
    "sequence": 14,
    "title": "吳俞兒舞歌：劍俞",
    "author": "陸龜蒙",
    "content": [
      "枝月喉，棹霜脊，北斗離離在寒碧。龍魂清，虎尾白，秋照海心同一色。纛影吒沙千影側，神豪發直。",
      "四睨之人股佶栗，欲定不定定不得。舂牘殘，兒且止。",
      "狄胡有膽大如山，怖亦死。"
    ]
  },
  {
    "volume": 621,
    "sequence": 15,
    "title": "吳俞兒舞歌：矛俞",
    "author": "陸龜蒙",
    "content": [
      "手盤風，頭背分，電光戰扇，欲刺敲心留半線。",
      "纏肩繞脰，dl合眩旋，卓植赴列，奪避中節。",
      "前沖函禮穴，上指孛彗滅，與君一用來有截。"
    ]
  },
  {
    "volume": 621,
    "sequence": 16,
    "title": "弩俞",
    "author": "陸龜蒙",
    "content": [
      "牛來開弦，人為置鏃。捩機關，迸山谷，鹿駭澀，隼擊遲。",
      "析毫中睫，洞腋分龜。達堅壘，殘雄師，可以冠猛樂壯曲。",
      "抑揚蹈厲，有裂犀兕之氣者，非公與？"
    ]
  },
  {
    "volume": 621,
    "sequence": 17,
    "title": "句曲山朝真詞二首：迎真",
    "author": "陸龜蒙",
    "content": [
      "九華磬答寒泉急，十絕幡搖翠微濕。司命旍旌未下來，焚香抱簡凝神立。殘星下照霓襟冷，缺月才分鶴輪影。",
      "空洞靈章發一聲，春來萬壑煙花醒。"
    ]
  },
  {
    "volume": 621,
    "sequence": 18,
    "title": "句曲山朝真詞二首：送真",
    "author": "陸龜蒙",
    "content": [
      "縈雲鳳髻飄然解，玉鉞玄幹儼先邁。朝真弟子悄無言，再拜碧杯添沆瀣。火gW跳躍龍毛蓋，腦發青青wT綷綷。",
      "萬象銷沉一瞬間，空餘月外聞殘佩。"
    ]
  },
  {
    "volume": 621,
    "sequence": 19,
    "title": "戰秋辭",
    "author": "陸龜蒙",
    "content": [
      "八月空堂，前臨隙荒。抽關散扇，晨烏未光。左右物態，森疏強梁。天隨子爽駴恂栗，恍軍庸之我當。濠然而溝，壘然而牆。纛然而桂，隊然而篁。杉巉攢矛，蕉標建常。",
      "槁艾矢束，矯蔓弦張。蛙合助吹，鳥分啟行。",
      "若革進而金止，固違陰而就陽。無何，雲顏師，風旨伯。",
      "蒼茫慘澹，隳危摵劃。煙蒙上焚，雨陣下棘。如濠者注，如壘者辟；如纛者亞，如隊者析；如矛者折，如常者拆；",
      "如矢者僕，如弦者磔；如吹者喑，如行者惕。",
      "石有發兮盡累，木有耳兮咸馘。雲風雨煙，乘勝之勢驕；",
      "杉篁蕉蔓，敗北之氣摵。天隨子曰：籲，秋無神則已，如其有神，吾為爾羞之。南北畿圻，盜興五期。方州大都，虎節龍旗。瓦解冰碎，瓜分豆離。斧抵耋老，幹穿乳兒。",
      "昨宇今燼，朝人暮屍。萬犢一啖，千倉一炊。擾踐邊朔，殲傷蜑夷。制質守帥，披攘城池。弓弮不刓，甲綴不離。",
      "凶渠歌笑，裂地無疑。天有四序，秋為司刑。少昊負扆，親朝百靈。蓐收相臣，太白將星。可霾可電，可風可霆。",
      "可塹溺顛陷，可夭劄迷冥。曾忘鏖剪，自意澄寧。",
      "苟蠟禮之雲責，觸天怒而誰丁，奈何欺荒庭？淩壞砌，摋崇茝，批宿蕙，揭編茅而逞力，斷緯蕭而作勢，不過約弱欹垂，戕殘廢替。可謂棄其本而趨其末，舍其大而從其細也。辭猶未已，色若愧恥，於是墮者止，偃者起。"
    ]
  },
  {
    "volume": 621,
    "sequence": 20,
    "title": "祝牛宮辭",
    "author": "陸龜蒙",
    "content": [
      "四牸三牯，中一去乳。天霜降寒，納此室處。",
      "老農拘拘，度地不畝。東西幾何，七舉其武。",
      "南北幾何，丈二加五。偶楹當閑，載尺入土。",
      "太歲在亥，餘不足數。上締蓬茅，下遠官府。",
      "耕耨以時，飲食得所。或寢或臥，免風免雨。",
      "宜爾子孫，實我倉庾。"
    ]
  },
  {
    "volume": 621,
    "sequence": 21,
    "title": "迎潮送潮辭：迎潮",
    "author": "陸龜蒙",
    "content": [
      "江霜嚴兮楓葉丹，潮聲高兮墟落寒。鷗巢卑兮漁箔短，遠岸沒兮光爛爛。潮之德兮無際，既充其大兮又充其細。",
      "密幽人兮款柴門，寂寞流連兮依稀舊痕。",
      "濡腴澤槁兮潮之恩，不屍其功兮歸於混元。"
    ]
  },
  {
    "volume": 621,
    "sequence": 22,
    "title": "迎潮送潮辭：送潮",
    "author": "陸龜蒙",
    "content": [
      "潮西來兮又東下，日染中流兮紅灑灑。汀葭蒼兮嶼蓼枯，風騷牢兮愁煙孤。大幾望兮微將晦翳，睨瀛溶兮斂然而退。",
      "愛長波兮數數，一幅巾兮無纓可濯。帆生塵兮楫有衣，悵潮之還兮吾猶未歸。"
    ]
  },
  {
    "volume": 621,
    "sequence": 23,
    "title": "問吳宮辭",
    "author": "陸龜蒙",
    "content": [
      "彼吳之宮兮江之那涯，複道盤兮當高且斜。",
      "波搖疏兮霧蒙箔，菡萏國兮鴛鴦家。鸞之簫兮蛟之瑟，駢筠參差兮界絲密。宴曲房兮上初日，月落星稀兮歌酣未畢。越山叢叢兮越溪疾，美人雄劍兮相先後出。火姑蘇兮沼長洲，此宮之麗人兮留乎不留。霜氛重兮孤榜曉，遠樹扶蘇兮愁煙悄眇。欲摭愁煙兮問故基，又恐愁煙兮推白鳥。"
    ]
  }
]