[
  {
    "volume": 844,
    "sequence": 1,
    "title": "題東林十八賢真堂",
    "author": "齊己",
    "content": [
      "白藕花前舊影堂，劉雷風骨畫龍章。共輕天子諸侯貴，同愛吾師一法長。陶令醉多招不得，謝公心亂入無方。",
      "何人到此思高躅，嵐點苔痕滿粉牆。"
    ]
  },
  {
    "volume": 844,
    "sequence": 2,
    "title": "題南嶽般若寺",
    "author": "齊己",
    "content": [
      "諸峰翠少中峰翠，五寺名高此寺名。石路險盤嵐靄滑，僧窗高倚泬寥明。淩空殿閣由天設，遍地杉松是自生。",
      "更有上方難上處，紫苔紅蘚繞崢嶸。"
    ]
  },
  {
    "volume": 844,
    "sequence": 3,
    "title": "寄廬岳僧",
    "author": "齊己",
    "content": [
      "一聞飛錫別區中，深入西南瀑布峰。天際雪埋千片石，洞門冰折幾株松。煙霞明媚棲心地，苔蘚縈紆出世蹤。",
      "莫問江邊舊居寺，火燒兵劫斷秋鐘。"
    ]
  },
  {
    "volume": 844,
    "sequence": 4,
    "title": "游穀山寺",
    "author": "齊己",
    "content": [
      "城裏尋常見碧棱，水邊朝暮送歸僧。數峰雲腳垂平地，一徑松聲徹上層。寒澗不生浮世物，陰崖猶積去年冰。",
      "此身有底難拋事，時複攜筇信步登。"
    ]
  },
  {
    "volume": 844,
    "sequence": 5,
    "title": "楚寺寒夜作",
    "author": "齊己",
    "content": [
      "寒爐局促坐成勞，暗淡燈光照二毛。水寺閑來僧寂寂，雪風吹去雁嗷嗷。江山積疊歸程遠，魂夢穿沿過處高。",
      "畢竟忘言是吾道，袈裟不稱揖蕭曹。"
    ]
  },
  {
    "volume": 844,
    "sequence": 6,
    "title": "送泰禪師歸南嶽",
    "author": "齊己",
    "content": [
      "石龕閑鎖白猿邊，歸去程途半在船。林簇曉霜離水寺，路穿新燒入山泉。已尋嵐壁臨空盡，卻看星辰向地懸。",
      "有興寄題紅葉上，不妨收拾別為編。"
    ]
  },
  {
    "volume": 844,
    "sequence": 7,
    "title": "山中寄凝密大師兄弟",
    "author": "齊己",
    "content": [
      "一爐薪盡室空然，萬象何妨在眼前。時有興來還覓句，已無心去即安禪。山門影落秋風樹，水國光凝夕照天。",
      "借問荀家兄弟內，八龍頭角讓誰先。"
    ]
  },
  {
    "volume": 844,
    "sequence": 8,
    "title": "海棠花",
    "author": "齊己",
    "content": [
      "繁于桃李盛于梅，寒食旬前社後開。半月暄和留豔態，兩時風雨免傷摧。人憐格異詩重賦，蝶戀香多夜更來。",
      "猶得殘紅向春暮，牡丹相繼發池台。"
    ]
  },
  {
    "volume": 844,
    "sequence": 9,
    "title": "題贈湘西龍安寺利禪師",
    "author": "齊己",
    "content": [
      "頭白已無行腳念，自開荒寺住煙蘿。門前路到瀟湘盡，石上雲歸嶽麓多。南祖衣盂曾禮謁，東林泉月舊經過。",
      "閑來松外看城郭，一片紅塵隔逝波。"
    ]
  },
  {
    "volume": 844,
    "sequence": 10,
    "title": "寄文浩百法",
    "author": "齊己",
    "content": [
      "當時六祖在黃梅，五百人中眼獨開。入室偈聞傳絕唱，升堂客謾恃多才。鐵牛無用成真角，石女能生是聖胎。",
      "聞說欲拋經論去，莫教惆悵卻空回。"
    ]
  },
  {
    "volume": 844,
    "sequence": 11,
    "title": "謝人寄新詩集",
    "author": "齊己",
    "content": [
      "所聞新事即戈矛，欲去終疑是暗投。遠客寄言還有在，此門將謂總無休。千篇著述誠難得，一字知音不易求。",
      "時入思量向何處，月圓孤憑水邊樓。"
    ]
  },
  {
    "volume": 844,
    "sequence": 12,
    "title": "謝元願上人遠寄檀溪集",
    "author": "齊己",
    "content": [
      "白首蕭條居漢浦，清吟編集號檀溪。有人收拾應如玉，無主知音只似泥。入理半同黃葉句，遣懷多擬碧雲題。",
      "猶能為我相思在，千里封來夢澤西。"
    ]
  },
  {
    "volume": 844,
    "sequence": 13,
    "title": "寄道林寺諸友",
    "author": "齊己",
    "content": [
      "吟興終依異境長，舊游時入靜思量。江聲裏過東西寺，樹影中行上下方。春色濕僧巾屨膩，松花沾鶴骨毛香。",
      "老來何計重歸去，千里重湖浪渺茫。"
    ]
  },
  {
    "volume": 844,
    "sequence": 14,
    "title": "贈智滿三藏",
    "author": "齊己",
    "content": [
      "灌頂清涼一滴通，大毗盧藏遍虛空。欲飛薝蔔花無盡，須待陀羅尼有功。金杵力摧魔界黑，水精光透夜燈紅。",
      "可堪東獻明天子，命服新酬贊國風。"
    ]
  },
  {
    "volume": 844,
    "sequence": 15,
    "title": "謝王先輩湘中回惠示卷軸",
    "author": "齊己",
    "content": [
      "少小即懷風雅情，獨能遺象琢淳精。不教霜雪侵玄鬢，便向雲霄換好名。攜去湘江聞鼓瑟，袖來緱嶺伴吹笙。",
      "多君百首貽衰颯，留把吟行訪竺卿。"
    ]
  },
  {
    "volume": 844,
    "sequence": 16,
    "title": "荊渚寄懷西蜀無染大師兄",
    "author": "齊己",
    "content": [
      "大溈心付白崖前，寶月分輝照蜀天。聖主降情延北內，諸侯稽首問南禪。清秋不動驪龍海，紅日無私罔象川。",
      "欲聽吾宗舊山說，地邊身老楚江邊。"
    ]
  },
  {
    "volume": 844,
    "sequence": 17,
    "title": "謝武陵徐巡官遠寄五七字詩集",
    "author": "齊己",
    "content": [
      "五字才將七字爭，為君聊敢試懸衡。鼎湖菡萏搖金影，蓬島鸞皇舞翠聲。還是靈龜巢得穩，要須仙子駕方行。",
      "兩邊珍重遙相惠，何夕燈前盡此情。"
    ]
  },
  {
    "volume": 844,
    "sequence": 18,
    "title": "重宿舊房與愚上人靜話",
    "author": "齊己",
    "content": [
      "曾此棲心過十冬，今來瀟灑屬生公。檀欒舊植青添翠，菡萏新栽白換紅。北面城臨燈影合，西鄰壁近講聲通。",
      "不知門下趨筵士，何似當時石解空。"
    ]
  },
  {
    "volume": 844,
    "sequence": 19,
    "title": "謝南平王賜山雞",
    "author": "齊己",
    "content": [
      "五色文章類彩鸞，楚人羅得半摧殘。金籠莫恨傷冠幘，玉粒頒慚剪羽翰。孤立影危丹檻裏，雙棲伴在白雲端。",
      "上臺愛育通幽細，卻放溪山去不難。"
    ]
  },
  {
    "volume": 844,
    "sequence": 20,
    "title": "荊門病中雨後書懷寄幕中知己",
    "author": "齊己",
    "content": [
      "病根翻作憶山勞，一雨聊堪浣郁陶。心白未能忘水月，眼青獨得見秋毫。蟬聲晚簇枝枝急，雲影晴分片片高。",
      "還憶赤松兄弟否，別來應見鶴衣毛。"
    ]
  },
  {
    "volume": 844,
    "sequence": 21,
    "title": "宿江寺",
    "author": "齊己",
    "content": [
      "島僧留宿慰衰顏，舊住何妨老未還。身共錫聲離鳥外，跡同雲影過人間。曾無夢入朝天路，憶有詩題隔海山。",
      "珍重來晨渡江去，九華青裏扣松關。"
    ]
  },
  {
    "volume": 844,
    "sequence": 22,
    "title": "謝貫微上人寄示古風今體四軸",
    "author": "齊己",
    "content": [
      "四軸騷詞書八行，捧吟肌骨遍清涼。謾求龍樹能醫眼，休問圖澄學洗腸。今體盡搜初剖判，古風淳鑿未玄黃。",
      "不知誰肯降文陣，闇點旌旗敵子房。"
    ]
  },
  {
    "volume": 844,
    "sequence": 23,
    "title": "荊州貫休大師舊房",
    "author": "齊己",
    "content": [
      "疏篁抽筍柳垂陰，舊是休公種境吟。入貢文儒來請益，出官卿相駐過尋。右軍書畫神傳髓，康樂文章夢授心。",
      "銷得青城千嶂下，白蓮標塔帝恩深。"
    ]
  },
  {
    "volume": 844,
    "sequence": 24,
    "title": "寄谷山長老",
    "author": "齊己",
    "content": [
      "游遍名山祖遍尋，卻來塵世渾光陰。肯將的的吾師意，擬付茫茫弟子心。豈有虛空遮道眼，不妨文字問知音。",
      "滄浪萬頃三更月，天上何如水底深。"
    ]
  },
  {
    "volume": 844,
    "sequence": 25,
    "title": "寄黃暉處士",
    "author": "齊己",
    "content": [
      "蒙氏藝傳黃氏子，獨聞相繼得名高。鋒鋩妙奪金雞距，纖利精分玉兔毫。濡染只應親賦詠，風流不稱近方刀。",
      "何妨寄我臨池興，忍使江淹役夢勞。"
    ]
  },
  {
    "volume": 844,
    "sequence": 26,
    "title": "荊門勉懷寄道林寺諸友",
    "author": "齊己",
    "content": [
      "榮枯得失理昭然，誰斅離騷更問天。生下便知真夢幻，老來何必歎流年。清風不變詩應在，明月無蹤道可傳。",
      "珍重匡廬沃洲主，拂衣拋卻好林泉。"
    ]
  },
  {
    "volume": 844,
    "sequence": 27,
    "title": "答崔校書",
    "author": "齊己",
    "content": [
      "雪色衫衣絕點塵，明知富貴是浮雲。不隨喧滑迷真性，何用潺湲洗汙聞。北闕會拋紅駊騀，東林社憶白氛氳。",
      "清吟有興頻相示，欲得多慚蠹蝕文。"
    ]
  },
  {
    "volume": 844,
    "sequence": 28,
    "title": "乞櫻桃",
    "author": "齊己",
    "content": [
      "去年曾賦此花詩，幾聽南園爛熟時。嚼破紅香堪換骨，摘殘丹顆欲燒枝。流鶯偷啄心應醉，行客潛窺眼亦癡。",
      "聞說張筵就珠樹，任從攀折半離披。"
    ]
  },
  {
    "volume": 844,
    "sequence": 29,
    "title": "寄南雅上人",
    "author": "齊己",
    "content": [
      "曾得音書慰暮年，相思多故信難傳。清吟何處題紅葉，舊社空懷墮白蓮。山水本同真趣向，侯門剛有薄因緣。",
      "他時不得君招隱，會逐南歸楚客船。"
    ]
  },
  {
    "volume": 844,
    "sequence": 30,
    "title": "寄歐陽侍郎",
    "author": "齊己",
    "content": [
      "又聞繁總在嘉州，職重身閑倚寺樓。大象影和山面落，兩江聲合郡前流。棋輕國手知難敵，詩是天才肯易酬。",
      "畢竟男兒自高達，從來心不是悠悠。"
    ]
  },
  {
    "volume": 844,
    "sequence": 31,
    "title": "與崔校書靜話言懷",
    "author": "齊己",
    "content": [
      "同年生在咸通裏，事佛為儒趣盡高。我性已甘披祖衲，君心猶待脫藍袍。霜髭曉幾臨銅鏡，雪鬢寒疏落剃刀。",
      "出世朝天俱未得，不妨還往有風騷。"
    ]
  },
  {
    "volume": 844,
    "sequence": 32,
    "title": "謝人惠拄杖",
    "author": "齊己",
    "content": [
      "邛州靈境產修篁，九節材應表九陽。造化已能分尺度，保持爭合與尋常。幽林剪破清秋影，高手攜來綠玉光。",
      "深謝魯儒憐潦倒，欲教撐拄繞禪床。"
    ]
  },
  {
    "volume": 844,
    "sequence": 33,
    "title": "謝秦府推官寄丹台集",
    "author": "齊己",
    "content": [
      "秦王手筆序丹台，不錯褒揚最上才。鳳闕幾傳為匠碩，龍門曾用振風雷。錢郎未竭精華去，元白終存作者來。",
      "兩軸蚌胎驪頷耀，枉臨禪室伴寒灰。"
    ]
  },
  {
    "volume": 844,
    "sequence": 34,
    "title": "題畫鷺鷥兼簡孫郎中",
    "author": "齊己",
    "content": [
      "曾向滄江看不真，卻因圖畫見精神。何妨金粉資高格，不用丹青點此身。蒲葉岸長堪映帶，荻花叢晚好相親。",
      "思量畫得勝籠得，野性由來不戀人。"
    ]
  },
  {
    "volume": 844,
    "sequence": 35,
    "title": "賀行軍太傅得白氏東林集",
    "author": "齊己",
    "content": [
      "樂天歌詠有遺編，留在東林伴白蓮。百尺典墳隨喪亂，一家風雅獨完全。常聞荊渚通侯論，果遂吳都使者傳。",
      "仰賀斯文歸朗鑒，永資聲政入熏弦。"
    ]
  },
  {
    "volume": 844,
    "sequence": 36,
    "title": "韶陽微公",
    "author": "齊己",
    "content": [
      "曲江晴影石千株，吾子思歸夢斷初。有信北來山疊疊，無言南去雨疏疏。祖師門接園林路，丞相家同井邑居。",
      "閑野老身留得否，相招多是秀才書。"
    ]
  },
  {
    "volume": 844,
    "sequence": 37,
    "title": "將之匡岳過尋陽",
    "author": "齊己",
    "content": [
      "帆過尋陽晚霽開，西風北雁似相催。大都浪後青堆沒，五老雲中翠疊來。此路便堪歸水石，何門更合向塵埃。",
      "遠公林下蓮池畔，個個高人盡有才。"
    ]
  },
  {
    "volume": 844,
    "sequence": 38,
    "title": "寄湘幕王重書記",
    "author": "齊己",
    "content": [
      "拋擲浟江舊釣磯，日參籌畫廢吟詩。可能有事關心後，得似無人識面時。官好近聞加茜服，藥靈曾說換霜髭。",
      "高才直氣平生志，除卻徒知即不知。"
    ]
  },
  {
    "volume": 844,
    "sequence": 39,
    "title": "宿沈彬進士書院",
    "author": "齊己",
    "content": [
      "相期只為話篇章，踏雪曾來宿此房。喧滑盡消城漏滴，窗扉初掩嶽茶香。舊山春暖生薇蕨，大國塵昏懼殺傷。",
      "應有太平時節在，寒宵未臥共思量。"
    ]
  },
  {
    "volume": 844,
    "sequence": 40,
    "title": "靜院",
    "author": "齊己",
    "content": [
      "花院相重點破苔，誰心肯此話心灰。好風時傍疏篁起，幽鳥晚從何處來。筆硯興狂師沈謝，香燈魂斷憶宗雷。",
      "浮生已問空王了，箭急光陰一任催。"
    ]
  },
  {
    "volume": 844,
    "sequence": 41,
    "title": "送白處士游峨嵋",
    "author": "齊己",
    "content": [
      "閑身誰道是羈遊，西指峨嵋碧頂頭。琴鶴幾程隨客棹，風霜何處宿龍湫。尋僧石磴臨天井，劚藥秋崖倒瀑流。",
      "莫為寰瀛多事在，客星相逐不回休。"
    ]
  },
  {
    "volume": 844,
    "sequence": 42,
    "title": "寄顧蟾處士",
    "author": "齊己",
    "content": [
      "久聞為客過蒼梧，休說攜家歸鏡湖。山水顛狂應盡在，鬢毛凋落免貧無。和僧搶入雲中峭，帶鶴驅成澗底孤。",
      "春醉醒來有餘興，因人乞與武陵圖。"
    ]
  },
  {
    "volume": 844,
    "sequence": 43,
    "title": "懷金陵知舊",
    "author": "齊己",
    "content": [
      "海門相別住荊門，六度秋光兩鬢根。萬象倒心難蓋口，一生無事可傷魂。石頭城外青山疊，北固窗前白浪翻。",
      "儘是共遊題版處，有誰惆悵拂苔痕。"
    ]
  },
  {
    "volume": 844,
    "sequence": 44,
    "title": "喜得自牧上人書",
    "author": "齊己",
    "content": [
      "吳都使者泛驚濤，靈一傳書慰毳袍。別興偶隨雲水遠，知音本自國風高。身依閑淡中銷日，發向清涼處落刀。",
      "聞著括囊新集了，擬教誰與序離騷。"
    ]
  },
  {
    "volume": 844,
    "sequence": 45,
    "title": "驚秋",
    "author": "齊己",
    "content": [
      "曉窗驚覺向秋風，萬里心凝淡蕩中。池影碎翻紅菡萏，井聲幹落綠梧桐。破除閒事渾歸道，銷耗勞生旋逐空。",
      "妖殺九原狐兔意，豈知丘隴是英雄。"
    ]
  },
  {
    "volume": 844,
    "sequence": 46,
    "title": "聞沈彬赴吳都請辟",
    "author": "齊己",
    "content": [
      "長訝高眠得穩無，果隨征辟起江湖。鴛鴦已列樽罍貴，鷗鶴休懷釣渚孤。白日不妨扶漢祚，清才何讓賦吳都。",
      "可能更憶相尋夜，雪滿諸峰火一爐。"
    ]
  },
  {
    "volume": 844,
    "sequence": 47,
    "title": "寄江夏仁公",
    "author": "齊己",
    "content": [
      "寺閣高連黃鶴樓，簷前檻底大江流。幾因秋霽澄空外，獨為詩情到上頭。白日有餘閑送客，紫衣何啻貴封侯。",
      "別來多少新吟也，不寄南宗老比丘。"
    ]
  },
  {
    "volume": 844,
    "sequence": 48,
    "title": "中春林下偶作",
    "author": "齊己",
    "content": [
      "淨境無人可共攜，閑眠未起日光低。浮生莫把還丹續，萬事須將至理齊。花在月明蝴蝶夢，雨餘山綠杜鵑啼。",
      "何能向外求攀折，岩桂枝條拂石梯。"
    ]
  },
  {
    "volume": 844,
    "sequence": 49,
    "title": "送劉秀才歸桑水甯覲",
    "author": "齊己",
    "content": [
      "歸和初喜戢戈矛，乍捧鄉書感去留。雁序分飛離漢口，鴒原騫翥在鼇頭。家鄰紫塞仍千里，路過黃河更幾州。",
      "應到高堂問安後，卻攜文入帝京遊。"
    ]
  },
  {
    "volume": 844,
    "sequence": 50,
    "title": "寄曹松",
    "author": "齊己",
    "content": [
      "舊制新題削復刊，工夫過甚琢琅玕。藥中求見黃芽易，詩裏思聞白雪難。扣寂頗同心在定，鑿空何止發沖冠。",
      "夜來月苦懷高論，數樹霜邊獨傍欄。"
    ]
  },
  {
    "volume": 844,
    "sequence": 51,
    "title": "酬蜀國歐陽學士",
    "author": "齊己",
    "content": [
      "因緣劉表駐經行，又聽西風墮葉聲。鶴發不堪言此世，峨嵋空約在他生。已從禪祖參真性，敢向詩家認好名。",
      "深愧故人憐潦倒，每傳仙語下南荊。"
    ]
  },
  {
    "volume": 844,
    "sequence": 52,
    "title": "寄荊幕孫郎中",
    "author": "齊己",
    "content": [
      "珠履風流憶富春，三千鵷鷺讓精神。詩工鑿破清求妙，道論研通白見真。四座共推操檄健，一家誰信買書貧。",
      "別來鄉國魂應斷，劍閣東西盡戰塵。"
    ]
  },
  {
    "volume": 844,
    "sequence": 53,
    "title": "謝王詹事垂訪",
    "author": "齊己",
    "content": [
      "鳥外孤峰未得歸，人間觸類是無機。方悲鹿軫棲江寺，忽訝軺車降竹扉。王澤乍聞譚渙汗，國風那得話玄微。",
      "應驚老病炎天裏，枯骨肩橫一衲衣。"
    ]
  },
  {
    "volume": 844,
    "sequence": 54,
    "title": "題南平後園牡丹",
    "author": "齊己",
    "content": [
      "暖披煙豔照西園，翠幄朱欄護列仙。玉帳笙歌留盡日，瑤台伴侶待歸天。香多覺受風光剩，紅重知含雨露偏。",
      "上客分明記開處，明年開更勝今年。"
    ]
  },
  {
    "volume": 844,
    "sequence": 55,
    "title": "和李書記",
    "author": "齊己",
    "content": [
      "繁極全分青帝功，開時獨佔上春風。吳姬舞雪非真豔，漢後題詩是怨紅。遠蝶戀香拋別苑，野鶯銜得出深宮。",
      "君看萬態當筵處，羞殺薔薇點碎叢。"
    ]
  },
  {
    "volume": 844,
    "sequence": 56,
    "title": "謝孫郎中寄示",
    "author": "齊己",
    "content": [
      "一念禪餘味國風，早因持論偶名公。久傷琴喪人亡後，忽有雲和雪唱同。繩琢靜聞罤象外，是非閑見寂寥中。",
      "時來日往緣真趣，不覺秋江度塞鴻。"
    ]
  },
  {
    "volume": 844,
    "sequence": 57,
    "title": "愛吟",
    "author": "齊己",
    "content": [
      "正堪凝思掩禪扃，又被詩魔惱竺卿。偶憑窗扉從落照，不眠風雪到殘更。皎然未必迷前習，支遁甯非悟後生。",
      "傳寫會逢精鑒者，也應知是詠閒情。"
    ]
  },
  {
    "volume": 844,
    "sequence": 58,
    "title": "寄懷東林寺匡白監寺",
    "author": "齊己",
    "content": [
      "南嶽別來無約後，東林歸住有前緣。閑搜好句題紅葉，靜斂霜眉對白蓮。雁塔影分疏檜月，虎溪聲合幾峰泉。",
      "修心若似伊耶舍，傳記須添十九賢。"
    ]
  },
  {
    "volume": 844,
    "sequence": 59,
    "title": "謝人惠十色花箋並棋子",
    "author": "齊己",
    "content": [
      "陵州棋子浣花箋，深愧攜來自錦川。海蚌琢成星落落，吳綾隱出雁翩翩。留防桂苑題詩客，惜寄桃源敵手仙。",
      "捧受不堪思出處，七千餘裏劍門前。"
    ]
  },
  {
    "volume": 844,
    "sequence": 60,
    "title": "夏日寓居寄友人",
    "author": "齊己",
    "content": [
      "北遊兵阻複南還，因寄荊州病掩關。日月坐銷江上寺，清涼魂斷剡中山。披緇影跡堪藏拙，出世身心合向閑。",
      "多謝扶風大君子，相思時到寂寥間。"
    ]
  },
  {
    "volume": 844,
    "sequence": 61,
    "title": "中秋十四日夜對月上南平主人",
    "author": "齊己",
    "content": [
      "今宵前夕皆堪玩，何必圓時始竭才。空說輪中有天子，不知何處是樓臺。終憂明夜雲遮卻，且掃閒居坐看來。",
      "玉兔銀蟾似多意，乍臨棠樹影裴回。"
    ]
  },
  {
    "volume": 844,
    "sequence": 62,
    "title": "謝人惠十才子圖",
    "author": "齊己",
    "content": [
      "丹青妙寫十才人，玉峭冰棱姑射神。醉舞離披真鸑鷟，狂吟崩倒瑞麒麟。翻騰造化山曾竭，采掇珠璣海幾貧。",
      "猶得知音與圖畫，草堂閑掛似相親。"
    ]
  },
  {
    "volume": 844,
    "sequence": 63,
    "title": "荊門病中寄懷鄉人歐陽侍郎彬",
    "author": "齊己",
    "content": [
      "誰會荊州一老夫，夢勞神役憶匡廬。碧雲雁影紛紛去，黃葉蟾聲漸漸無。口淡莫分餐氣味，身羸但覺病肌膚。",
      "可憐饌玉燒蘭者，肯慰寒偎雪夜爐。"
    ]
  },
  {
    "volume": 844,
    "sequence": 64,
    "title": "送譚三藏入京",
    "author": "齊己",
    "content": [
      "阿闍梨與佛身同，灌頂難施利濟功。持咒力須資運祚，度人心要似虛空。東周路踏紅塵裏，北極門瞻紫氣中。",
      "好進梵文沾帝澤，卻歸天策繼真風。"
    ]
  },
  {
    "volume": 844,
    "sequence": 65,
    "title": "寄酬秦府高推官輦",
    "author": "齊己",
    "content": [
      "天臺衡岳舊曾尋，閑憶留題白石林。歲月已殘衰颯鬢，風騷猶壯寂寥心。緱山碧樹遮藏密，丹穴紅霞掩映深。",
      "爭得相逢一攜手，拂衣同去聽玄音。"
    ]
  },
  {
    "volume": 844,
    "sequence": 66,
    "title": "敘懷寄高推官",
    "author": "齊己",
    "content": [
      "搜新編舊與誰評，自向無聲認有聲。已覺愛來多廢道，可堪傳去更沽名。風松韻裏忘形坐，霜月光中共影行。",
      "還勝禦溝寒夜水，狂吟沖尹甚傷情。"
    ]
  },
  {
    "volume": 844,
    "sequence": 67,
    "title": "送朱侍禦自洛陽歸閬州甯覲",
    "author": "齊己",
    "content": [
      "尋常西望故園時，幾處魂隨落照飛。客路舊縈秦甸出，鄉程今繞漢陽歸。已過巫峽沈青靄，忽認峨嵋在翠微。",
      "從此倚門休望斷，交親喜換老萊衣。"
    ]
  },
  {
    "volume": 844,
    "sequence": 68,
    "title": "貽惠暹上人",
    "author": "齊己",
    "content": [
      "經論功餘更業詩，又於難裏縱天機。吳朝客見投文去，楚國僧迎著紫歸。已得聲名先振俗，不妨風雪更探微。",
      "金陵高憶恩門在，終掛雲帆重一飛。"
    ]
  },
  {
    "volume": 844,
    "sequence": 69,
    "title": "酬西蜀廣濟大師見寄",
    "author": "齊己",
    "content": [
      "猶得吾師繼頌聲，百篇相愛寄南荊。卷開錦水霞光爛，吟入峨嵋雪氣清。楚外已甘推絕唱，蜀中誰敢共懸衡。",
      "應憐無可同無本，終向風騷作弟兄。"
    ]
  },
  {
    "volume": 844,
    "sequence": 70,
    "title": "江寺春殘寄幕中知己二首",
    "author": "齊己",
    "content": [
      "誰遣西來負岳雲，自由歸去竟何因。山龕薜荔應殘雪，江寺玫瑰又度春。早歲便師無學士，臨年卻作有為人。",
      "何妨夜醮時相憶，伴醉佯狂笑老身。",
      "社蓮慚與幕蓮同，嶽寺蕭條儉府雄。冷淡獨開香火裏，殷妍行列綺羅中。秋加玉露何傷白，夜醉金缸不那紅。",
      "閑憶遺民此心地，一般無染喻真空。"
    ]
  },
  {
    "volume": 844,
    "sequence": 71,
    "title": "寄玉泉實仁上人",
    "author": "齊己",
    "content": [
      "往歲曾尋聖跡時，樹邊三繞禮吾師。敢望護法將軍記，且喜焚香弟子知。後會未期心的的，前峰欲下步遲遲。",
      "今來老劣難行甚，空寂無緣但寄詩。"
    ]
  },
  {
    "volume": 844,
    "sequence": 72,
    "title": "荊渚感懷寄僧達禪弟三首",
    "author": "齊己",
    "content": [
      "電擊流年七十三，齒衰氣沮竟何堪。誰雲有句傳天下，自愧無心寄嶺南。曉漱氣嫌通市井，晚烹香憶落雲潭。",
      "鄰峰道者應彈指，蘚剝藤纏舊石龕。",
      "十五年前會虎溪，白蓮齋後便來西。干戈時變信雖絕，吳楚路長魂不迷。黃葉喻曾同我悟，碧雲情近與誰攜。",
      "春殘相憶荊江岸，一隻杜鵑頭上啼。",
      "鶴嶺僧來細話君，依前高尚跡難群。自拋南嶽三生石，長傍西山數片雲。丹訪葛洪無舊灶，詩尋靈觀有遺文。",
      "莫將離別為相隔，心似虛空幾處分。"
    ]
  },
  {
    "volume": 844,
    "sequence": 73,
    "title": "寄孫魴秀才",
    "author": "齊己",
    "content": [
      "郡樓東面寺牆西，顏子生涯竹屋低。書案飛颺風落絮，地苔狼藉燕銜泥。吟窗晚憑春篁密，行徑斜穿夏菜齊。",
      "別後相思頻夢到，二年同此賦閑題。"
    ]
  },
  {
    "volume": 844,
    "sequence": 74,
    "title": "送李評事往宜春",
    "author": "齊己",
    "content": [
      "蘭舟西去是通津，名郡賢侯下禮頻。山遍寺樓看仰岫，台連城閣上宜春。鴻心夜過鄉心亂，雪韻朝飛句韻新。",
      "別有官榮身外趣，月江松徑訪禪人。"
    ]
  },
  {
    "volume": 844,
    "sequence": 75,
    "title": "中春感興",
    "author": "齊己",
    "content": [
      "春風日日雨時時，寒力潛從暖勢衰。一氣不言含有象，萬靈何處謝無私。詩通物理行堪掇，道合天機坐可窺。",
      "應是正人持造化，盡驅幽細入壚錘。"
    ]
  },
  {
    "volume": 844,
    "sequence": 76,
    "title": "早鶯",
    "author": "齊己",
    "content": [
      "何處經年閟好音，暖風催出囀喬林。羽毛新刷陶潛菊，喉舌初調叔夜琴。藏雨並棲紅杏密，避人雙入綠楊深。",
      "曉來枝上千般語，應共桃花說舊心。"
    ]
  },
  {
    "volume": 844,
    "sequence": 77,
    "title": "酬尚顏上人",
    "author": "齊己",
    "content": [
      "紫綬蒼髭百歲侵，綠苔芳草繞階深。不妨好鳥喧高臥，切忌閒人聒正吟。魯鼎寂寥休辨口，劫灰銷變莫宣心。",
      "還憐我有冥搜癖，時把新詩過竹尋。"
    ]
  },
  {
    "volume": 844,
    "sequence": 78,
    "title": "寄倪署郎中",
    "author": "齊己",
    "content": [
      "風雨冥冥春闇移，紅殘綠滿海棠枝。帝鄉久別江鄉住，椿筍何如櫻筍時。海內擅名君作賦，林間外學我為詩。",
      "近聞南國升南省，應笑無機老病師。"
    ]
  },
  {
    "volume": 844,
    "sequence": 79,
    "title": "題鄭郎中谷仰山居",
    "author": "齊己",
    "content": [
      "簷壁層層映水天，半乘岡壟半民田。王維愛甚難拋畫，支遁憐多不惜錢。巨石盡含金玉氣，亂峰深鎖棟樑煙。",
      "秦爭漢奪虛勞力，卻是巢由得穩眠。"
    ]
  }
]