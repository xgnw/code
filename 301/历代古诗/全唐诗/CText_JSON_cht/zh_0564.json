[
  {
    "volume": 564,
    "sequence": 1,
    "title": "夏杪登越王樓臨涪江望雪山寄朝中知友",
    "author": "于興宗",
    "content": [
      "巴西西北樓，堪望亦堪愁。山亂江回遠，川清樹欲秋。",
      "晴明中雪嶺，煙靄下漁舟。寫寄朝天客，知余恨獨遊。"
    ]
  },
  {
    "volume": 564,
    "sequence": 2,
    "title": "東陽涵碧亭",
    "author": "于興宗",
    "content": [
      "高低竹雜松，積翠複留風。路劇陰溪裏，寒生暑氣中。"
    ]
  },
  {
    "volume": 564,
    "sequence": 3,
    "title": "奉酬綿州中丞以江山小圖遠垂賜及兼寄詩",
    "author": "李朋",
    "content": [
      "巴江與雪山，井邑共回環。圖寫丹青內，分明煙靄間。",
      "移君名郡興，助我小齋閑。日想登臨處，高蹤不可攀。"
    ]
  },
  {
    "volume": 564,
    "sequence": 4,
    "title": "奉酬於中丞登越王樓見寄之什",
    "author": "楊牢",
    "content": [
      "劍外書來日，驚忙自折封。丹青得山水，強健慰心胸。",
      "事少勝諸郡，江回見幾重。寧悲久作別，且似一相逢。",
      "詩合焚香詠，愁應賴酒濃。庾樓寒更憶，腸斷雪千峰。"
    ]
  },
  {
    "volume": 564,
    "sequence": 5,
    "title": "贈舍弟",
    "author": "楊牢",
    "content": [
      "秦雲蜀浪兩堪愁，爾養晨昏我遠遊。千里客心難寄夢，兩行鄉淚為君流。早驅風雨知龍聖，餓食魚蝦覺虎羞。",
      "袖裏鏌鋣光似水，丈夫不合等閒休。"
    ]
  },
  {
    "volume": 564,
    "sequence": 6,
    "title": "句",
    "author": "楊牢",
    "content": [
      "蝦蟆欲吃月，保護常教圓。",
      "心明外不察，月向懷中圓。",
      "羅幃若不卷，誰道中無人。（牢性情急，累居幕府，主人多不容，同列有讒之者，與之詩，見《語林》）",
      "魁形下方天頂亞，二十四寸窗中月。（牢年六歲，母俾就學，誤入人家，乃父友也。方彈棋，戲以局為題，命俾賦之，牢應聲而作，見《紀事》）"
    ]
  },
  {
    "volume": 564,
    "sequence": 7,
    "title": "和綿州於中丞登越王樓見寄",
    "author": "李續",
    "content": [
      "早年登此樓，退想不勝愁。地遠二千里，時將四十秋。",
      "邅迍多失路，華皓任虛舟。詩酒雖堪使，何因得共遊。"
    ]
  },
  {
    "volume": 564,
    "sequence": 8,
    "title": "和綿州於中丞登越王樓作",
    "author": "李汶儒",
    "content": [
      "珍重巴西守，殷勤寄遠情。劍峰當戶碧，詩韻滿樓清。",
      "日照涪川闊，煙籠雪嶠明。征黃看即及，莫歎滯江城。"
    ]
  },
  {
    "volume": 564,
    "sequence": 9,
    "title": "和于中丞夏杪登越王樓望雪山見寄",
    "author": "田章",
    "content": [
      "志乖多感物，臨眺更增愁。暑候雖雲夏，江聲已似秋。",
      "雪遙難辨木，村近好維舟。莫恨歸朝晚，朝簪擬勝遊。"
    ]
  },
  {
    "volume": 564,
    "sequence": 10,
    "title": "和綿州於中丞登越王樓作",
    "author": "薛蒙",
    "content": [
      "左綿江上樓，五馬此銷愁。暑退千山雪，風來萬木秋。",
      "邅回猶刺郡，系滯似維舟。即有征黃日，名川莫厭遊。"
    ]
  },
  {
    "volume": 564,
    "sequence": 11,
    "title": "和綿州於中丞登越王樓作",
    "author": "李鄴",
    "content": [
      "長聽巴西事，看圖勝所聞。江樓明返照，雪嶺亂晴雲。",
      "景象詩情在，幽奇筆跡分。使君徒說好，不只怨離群。"
    ]
  },
  {
    "volume": 564,
    "sequence": 12,
    "title": "和綿州於中丞登越王樓作二首",
    "author": "于瑰",
    "content": [
      "樓因藩邸號，川勢似依樓。顯敞含清暑，嵐光入素秋。",
      "山宜姑射貌，江泛李膺舟。郢曲思朋執，輕紗畫勝遊。",
      "極目郡城樓，浮雲拂檻愁。政成多暇日，詩思動先秋。",
      "遠霽千岩雪，隨波一葉舟。昔曾窺粉繪，今願許陪遊。"
    ]
  },
  {
    "volume": 564,
    "sequence": 13,
    "title": "和於中丞登越王樓",
    "author": "王嚴",
    "content": [
      "雉堞臨朱檻，登茲便散愁。蟬聲怨炎夏，山色報新秋。",
      "江轉穿雲樹，心閑隨葉舟。仲宣徒有歎，謝守幾追遊。"
    ]
  },
  {
    "volume": 564,
    "sequence": 14,
    "title": "題越王樓寄獻中丞使君",
    "author": "劉暌",
    "content": [
      "朱軒迥壓碧煙州，昔歲賢王是勝遊。山簇劍峰朝闕遠，水如巴字繞城流。人間物象分千里，天上笙歌醉五侯。",
      "今日登臨無限意，同沾惠化自銷愁。"
    ]
  },
  {
    "volume": 564,
    "sequence": 15,
    "title": "秋日登越王樓獻於中丞",
    "author": "李渥",
    "content": [
      "越王曾牧劍南州，因向城隅建此樓。橫玉遠開千嶠雪，暗雷下聽一江流。畫簷先弄朝陽色，朱檻低臨眾木秋。",
      "徒學仲宣聊四望，且將詞賦好依劉。"
    ]
  },
  {
    "volume": 564,
    "sequence": 16,
    "title": "洋州於中丞頃牧左綿題詩越王樓上朝賢繼和輒課四韻",
    "author": "劉璐",
    "content": [
      "隔政代君侯，多慚跡令猷。山光來戶牖，江鳥滿汀洲。",
      "雅韻征朝客，清詞寫郡樓。至今謠未已，注意在洋州。"
    ]
  },
  {
    "volume": 564,
    "sequence": 17,
    "title": "和於中丞登越王樓作",
    "author": "盧栯",
    "content": [
      "圖畫越王樓，開緘慰別愁。山光涵雪冷，水色帶江秋。",
      "雲島孤征雁，煙帆一葉舟。向風舒霽景，如伴謝公遊。"
    ]
  },
  {
    "volume": 564,
    "sequence": 18,
    "title": "飛鴻響遠音",
    "author": "李體仁",
    "content": [
      "漠漠微霜夕，翩翩出渚鴻。清聲流迥野，高韻入寥空。",
      "舊質經寒塞，殘音響遠風。縈雪猶類網，避月尚疑弓。",
      "弱羽雖能振，丹霄竟未通。欲知多怨思，聽取暮煙中。"
    ]
  }
]