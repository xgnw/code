[
  {
    "volume": 638,
    "sequence": 1,
    "title": "宴邊將",
    "author": "張喬",
    "content": [
      "一曲梁州金石清，邊風蕭颯動江城。",
      "座中有老沙場客，橫笛休吹塞上聲。"
    ]
  },
  {
    "volume": 638,
    "sequence": 2,
    "title": "郢州即事",
    "author": "張喬",
    "content": [
      "孤城臨遠水，千里見寒山。白雪無人唱，滄洲盡日閑。",
      "鳥歸殘燒外，帆出斷雲間。此地秋風起，應隨計吏還。"
    ]
  },
  {
    "volume": 638,
    "sequence": 3,
    "title": "送賓貢金夷吾奉使歸本國",
    "author": "張喬",
    "content": [
      "渡海頓仙籍，還家備漢儀。孤舟無岸泊，萬里有星隨。",
      "積水浮魂夢，流年半別離。東風未回日，音信杳難期。"
    ]
  },
  {
    "volume": 638,
    "sequence": 4,
    "title": "華山",
    "author": "張喬",
    "content": [
      "誰將倚天劍，削出倚天峰。眾水背流急，他山相向重。",
      "樹黏青靄合，崖夾白雲濃。一夜盆傾雨，前湫起毒龍。"
    ]
  },
  {
    "volume": 638,
    "sequence": 5,
    "title": "滕王閣",
    "author": "張喬",
    "content": [
      "昔人登覽處，遺閣大江隅。疊浪有時有，閑雲無日無。",
      "早涼先燕去，返照後帆孤。未得營歸計，菱歌滿舊湖。"
    ]
  },
  {
    "volume": 638,
    "sequence": 6,
    "title": "寄處士梁燭",
    "author": "張喬",
    "content": [
      "賢哉君子風，諷與古人同。采藥楚雲裏，移家湘水東。",
      "星霜秋野闊，雨雹夜山空。早晚相招隱，深耕老此中。"
    ]
  },
  {
    "volume": 638,
    "sequence": 7,
    "title": "送許棠下第游蜀",
    "author": "張喬",
    "content": [
      "天下猿多處，西南是蜀關。馬登青壁瘦，人宿翠微閑。",
      "帶雨逢殘日，因江見斷山。行歌風月好，莫老錦城間。"
    ]
  },
  {
    "volume": 638,
    "sequence": 8,
    "title": "題終南山白鶴觀",
    "author": "張喬",
    "content": [
      "上徹煉丹峰，求玄意未窮。古壇青草合，往事白雲空。",
      "仙境日月外，帝鄉煙霧中。人間足煩暑，欲去戀松風。"
    ]
  },
  {
    "volume": 638,
    "sequence": 9,
    "title": "贈邊將",
    "author": "張喬",
    "content": [
      "將軍誇膽氣，功在殺人多。對酒擎鐘飲，臨風拔劍歌。",
      "翻師平碎葉，掠地取交河。應笑孔門客，年年羨四科。"
    ]
  },
  {
    "volume": 638,
    "sequence": 10,
    "title": "吊建州李員外",
    "author": "張喬",
    "content": [
      "銘旌歸故里，猿鳥亦淒然。已葬桐江月，空回建水船。",
      "客傳為郡日，僧說讀書年。恐有吟魂在，深山古木邊。"
    ]
  },
  {
    "volume": 638,
    "sequence": 11,
    "title": "送許棠及第歸宣州",
    "author": "張喬",
    "content": [
      "雅調一生吟，誰為晚達心。傍人賀及第，獨自卻沾襟。",
      "宴別喧天樂，家歸礙日岑。青門許攀送，故里接雲林。"
    ]
  },
  {
    "volume": 638,
    "sequence": 12,
    "title": "送龐百篇之任青陽縣尉",
    "author": "張喬",
    "content": [
      "都堂公試日，詞翰獨超群。品秩台庭與，篇章聖主聞。",
      "鄉連三楚樹，縣封九華雲。多少青門客，臨岐共羨君。"
    ]
  },
  {
    "volume": 638,
    "sequence": 13,
    "title": "曲江春",
    "author": "張喬",
    "content": [
      "尋春與送春，多繞曲江濱。一片鳧鷖水，千秋輦轂塵。",
      "岸涼隨眾木，波影逐遊人。自是遊人老，年年管吹新。"
    ]
  },
  {
    "volume": 638,
    "sequence": 14,
    "title": "秦原春望",
    "author": "張喬",
    "content": [
      "無窮名利塵，軒蓋逐年新。北闕東堂路，千山萬水人。",
      "雲離僧榻曙，燕遠鳳樓春。荏苒文明代，難歸釣艇身。"
    ]
  },
  {
    "volume": 638,
    "sequence": 15,
    "title": "游華山雲際寺",
    "author": "張喬",
    "content": [
      "少華中峰寺，高秋眾景歸。地連秦塞起，河隔晉山微。",
      "晚木蟬相應，涼天雁並飛。殷勤記岩石，只恐再來稀。"
    ]
  },
  {
    "volume": 638,
    "sequence": 16,
    "title": "送棋待詔樸球歸新羅",
    "author": "張喬",
    "content": [
      "海東誰敵手，歸去道應孤。闕下傳新勢，船中覆舊圖。",
      "窮荒回日月，積水載寰區。故國多年別，桑田複在無。"
    ]
  },
  {
    "volume": 638,
    "sequence": 17,
    "title": "送鄭谷先輩赴妝州辟命",
    "author": "張喬",
    "content": [
      "看花興未休，已散曲江遊。載筆離秦甸，從軍過洛州。",
      "嵩雲將雨去，汝水背城流。應念依門客，蒿萊滿徑秋。"
    ]
  },
  {
    "volume": 638,
    "sequence": 18,
    "title": "贈敬亭清越上人",
    "author": "張喬",
    "content": [
      "海上獨隨緣，歸來二十年。久閒時得句，漸老不離禪。",
      "砌木欹臨水，窗峰直倚天。猶期向雲裏，別掃石床眠。"
    ]
  },
  {
    "volume": 638,
    "sequence": 19,
    "title": "題靈山寺",
    "author": "張喬",
    "content": [
      "樹涼清島寺，虛閣敞禪扉。四面閑雲入，中流獨鳥歸。",
      "湖平幽徑近，船泊夜燈微。一宿秋風裏，煙波隔擣衣。"
    ]
  },
  {
    "volume": 638,
    "sequence": 20,
    "title": "吊棲白上人",
    "author": "張喬",
    "content": [
      "今古遞相送，幾時無逝波。篇章名不朽，寂滅理如何。",
      "內殿留真影，閒房落貝多。從茲高塔寺，惆悵懶經過。"
    ]
  },
  {
    "volume": 638,
    "sequence": 21,
    "title": "北山書事",
    "author": "張喬",
    "content": [
      "黃河一曲山，天半鎖重關。聖日雄藩靜，秋風老將閑。",
      "車輿穿穀口，市井響雲間。大野無飛鳥，元戎校獵還。"
    ]
  },
  {
    "volume": 638,
    "sequence": 22,
    "title": "長安書事",
    "author": "張喬",
    "content": [
      "出送鄉人盡，滄洲未得還。秋風五陵樹，晴日六街山。",
      "有景終年住，無機是處閑。何當向雲外，免老別離間。"
    ]
  },
  {
    "volume": 638,
    "sequence": 23,
    "title": "送鄭侍禦赴汴州辟命",
    "author": "張喬",
    "content": [
      "官從諫署清，暫去佐戎旌。朝客多相戀，吟僧欲伴行。",
      "河冰天際白，嶽雪眼前明。即見東風起，梁園聽早鶯。"
    ]
  },
  {
    "volume": 638,
    "sequence": 24,
    "title": "吊造微上人",
    "author": "張喬",
    "content": [
      "至人隨化往，遺路自堪傷。白塔收真骨，青山閉影堂。",
      "鐘殘含細韻，煙滅有餘香。松上齋烏在，遲遲立夕陽。"
    ]
  },
  {
    "volume": 638,
    "sequence": 25,
    "title": "經隱岩舊居",
    "author": "張喬",
    "content": [
      "夜久村落靜，徘徊楊柳津。青山猶有路，明月已無人。",
      "夢寐空前事，星霜倦此身。嘗期結茅處，來往躡遺塵。"
    ]
  },
  {
    "volume": 638,
    "sequence": 26,
    "title": "再題敬亭清越上人山房",
    "author": "張喬",
    "content": [
      "重來訪惠休，已是十年遊。向水千松老，空山一磬秋。",
      "石窗清吹入，河漢夜光流。久別多新作，長吟洗俗愁。"
    ]
  },
  {
    "volume": 638,
    "sequence": 27,
    "title": "浮汴東歸",
    "author": "張喬",
    "content": [
      "日暖泗濱西，無窮岸草齊。薄煙衰草樹，微月迥城雞。",
      "水近滄浪急，山隨綠野低。羞將舊名姓，還向舊遊題。"
    ]
  },
  {
    "volume": 638,
    "sequence": 28,
    "title": "雨中宿僧院",
    "author": "張喬",
    "content": [
      "千燈有宿因，長老許相親。夜永樓臺雨，更深江海人。",
      "勞生無了日，妄念起微塵。不是真如理，何門靜此身。"
    ]
  },
  {
    "volume": 638,
    "sequence": 29,
    "title": "江行至沙浦",
    "author": "張喬",
    "content": [
      "煙霞接杳冥，旅泊寄回汀。夜雨雷電歇，春江蛟蜃腥。",
      "城侵潮影白，嶠截鳥行青。遍欲探泉石，南須過洞庭。"
    ]
  },
  {
    "volume": 638,
    "sequence": 30,
    "title": "送友人歸江南",
    "author": "張喬",
    "content": [
      "辛勤同失意，迢遞獨還家。落日江邊笛，殘春島上花。",
      "親安誠可喜，道在亦何嗟。誰伴高吟處，晴天望九華。"
    ]
  },
  {
    "volume": 638,
    "sequence": 31,
    "title": "劉補闕自九華山拜官因以寄獻",
    "author": "張喬",
    "content": [
      "冥鴻久不群，征拜動天文。地主迎過郡，山僧送出雲。",
      "登車殘月在，宿館亂流分。若更思林下，還須共致君。"
    ]
  },
  {
    "volume": 638,
    "sequence": 32,
    "title": "岳陽即事",
    "author": "張喬",
    "content": [
      "遠色岳陽樓，湘帆數片愁。竹風山上路，沙月水中洲。",
      "力學桑田廢，思歸鬢髮秋。功名如不立，豈易狎汀鷗。"
    ]
  },
  {
    "volume": 638,
    "sequence": 33,
    "title": "題興善寺僧道深院",
    "author": "張喬",
    "content": [
      "江峰峰頂人，受法老西秦。法本無前業，禪非為後身。",
      "院栽他國樹，堂展祖師真。甚願依宗旨，求閑未有因。"
    ]
  },
  {
    "volume": 638,
    "sequence": 34,
    "title": "送龍門令劉滄",
    "author": "張喬",
    "content": [
      "去宰龍門縣，應思變化年。還將魯儒政，又與晉人傳。",
      "峭壁開中古，長河落半天。幾鄉因勸勉，耕稼滿雲煙。"
    ]
  },
  {
    "volume": 638,
    "sequence": 35,
    "title": "送友人往宜春",
    "author": "張喬",
    "content": [
      "落花兼柳絮，無處不紛紛。遠道空歸去，流鶯獨自聞。",
      "野橋喧磑水，山郭入樓雲。故里南陵曲，秋期更送君。"
    ]
  },
  {
    "volume": 638,
    "sequence": 36,
    "title": "書邊事",
    "author": "張喬",
    "content": [
      "調角斷清秋，征人倚戍樓。春風對青塚，白日落梁州。",
      "大漢無兵阻，窮邊有客遊。蕃情似此水，長願向南流。"
    ]
  },
  {
    "volume": 638,
    "sequence": 37,
    "title": "送僧雅覺歸東海",
    "author": "張喬",
    "content": [
      "山川心地內，一念即千重。老別關中寺，禪歸海外峰。",
      "鳥行來有路，帆影去無蹤。幾夜波濤息，先聞本國鐘。"
    ]
  },
  {
    "volume": 638,
    "sequence": 38,
    "title": "和薛監察題興善寺古松",
    "author": "張喬",
    "content": [
      "種在法王城，前朝古寺名。瘦根盤地遠，香吹入雲清。",
      "鶴動池台影，僧禪雨雪聲。看來人旋老，因此歎浮生。"
    ]
  },
  {
    "volume": 638,
    "sequence": 39,
    "title": "聽琴",
    "author": "張喬",
    "content": [
      "清月轉瑤軫，弄中湘水寒。能令坐來客，不語自相看。",
      "靜恐鬼神出，急疑風雨殘。幾時歸嶺嶠，更過洞庭彈。"
    ]
  },
  {
    "volume": 638,
    "sequence": 40,
    "title": "送友人游蜀",
    "author": "張喬",
    "content": [
      "此心知者稀，欲別倍相依。無食擬同去，有家還未歸。",
      "巴山開國遠，劍道入天微。必恐臨邛客，疑君學賦非。"
    ]
  },
  {
    "volume": 638,
    "sequence": 41,
    "title": "聞仰山禪師往曹溪因贈",
    "author": "張喬",
    "content": [
      "曹溪松下路，猿鳥重相親。四海求玄理，千峰繞定身。",
      "異花天上墮，靈草雪中春。自惜經行處，焚香禮舊真。"
    ]
  },
  {
    "volume": 638,
    "sequence": 42,
    "title": "藍溪夜坐",
    "author": "張喬",
    "content": [
      "藍水警塵夢，夜吟開草堂。月臨山靄薄，松滴露花香。",
      "詩外真風遠，人間靜興長。明朝訪禪侶，更上翠微房。"
    ]
  },
  {
    "volume": 638,
    "sequence": 43,
    "title": "題鄭侍禦藍田別業",
    "author": "張喬",
    "content": [
      "秋山清若水，吟客靜於僧。小徑通商嶺，高窗見杜陵。",
      "雲霞朝入鏡，猿鳥夜窺燈。許作前峰侶，終來寄上層。"
    ]
  },
  {
    "volume": 638,
    "sequence": 44,
    "title": "送友人進士許棠",
    "author": "張喬",
    "content": [
      "離鄉積歲年，歸路遠依然。夜火山頭市，春江樹杪船。",
      "干戈愁鬢改，瘴癘喜家全。何處營甘旨，潮濤浸薄田。"
    ]
  },
  {
    "volume": 638,
    "sequence": 45,
    "title": "秘省伴直",
    "author": "張喬",
    "content": [
      "喬枝聚暝禽，疊閣鎖遙岑。待月當秋直，看書廢夜吟。",
      "殘薪留火細，古井下瓶深。縱欲抄前史，貧難遂此心。"
    ]
  },
  {
    "volume": 638,
    "sequence": 46,
    "title": "宿昭應",
    "author": "張喬",
    "content": [
      "夜憶開元寺，淒涼裏巷間。薄煙通魏闕，明月照驪山。",
      "半壁空宮閉，連天白道閑。清晨更回首，獨向灞陵還。"
    ]
  },
  {
    "volume": 638,
    "sequence": 47,
    "title": "送陸處士",
    "author": "張喬",
    "content": [
      "樽前放浩歌，便起泛煙波。舟楫故人少，江湖明月多。",
      "孤峰經宿上，僻寺共雲過。若向仙岩住，還應著薜蘿。"
    ]
  },
  {
    "volume": 638,
    "sequence": 48,
    "title": "送韓處士歸少室山",
    "author": "張喬",
    "content": [
      "江外曆千岑，還歸少室吟。地閑緱嶺月，窗迥洛城砧。",
      "石竇垂寒乳，松枝長別琴。他年瀑泉下，亦擬置家林。"
    ]
  },
  {
    "volume": 638,
    "sequence": 49,
    "title": "贈初上人",
    "author": "張喬",
    "content": [
      "竹色覆禪棲，幽禽繞院啼。空門無去住，行客自東西。",
      "井氣春來歇，庭枝雪後低。相看念山水，盡日話曹溪。"
    ]
  },
  {
    "volume": 638,
    "sequence": 50,
    "title": "送新羅僧",
    "author": "張喬",
    "content": [
      "東來此學禪，多病念佛緣。把錫離岩寺，收經上海船。",
      "落帆敲石火，宿島汲瓶泉。永向扶桑老，知無再少年。"
    ]
  },
  {
    "volume": 638,
    "sequence": 51,
    "title": "題山僧院",
    "author": "張喬",
    "content": [
      "溪路曾來日，年多與舊同。地寒松影裏，僧老磬聲中。",
      "遠水清風落，閑雲別院通。心源若無礙，何必更論空。"
    ]
  },
  {
    "volume": 638,
    "sequence": 52,
    "title": "書梅福殿壁二首",
    "author": "張喬",
    "content": [
      "梅真從羽化，萬古是須臾。此地名空在，西山雲亦孤。",
      "井痕平野水，壇級上春蕪。縱有雙飛鶴，年多松已枯。",
      "一自白雲去，千秋壇月明。我來思往事，誰更得長生。",
      "雅韻磬鐘遠，真風樓殿清。今來為尉者，天下有仙名。"
    ]
  },
  {
    "volume": 638,
    "sequence": 53,
    "title": "荊楚道中",
    "author": "張喬",
    "content": [
      "前程曾未到，岐路擬何為。返照行人急，荒郊去鳥遲。",
      "春宵多旅夢，夏閏遠秋期。處處牽愁緒，無窮是柳絲。"
    ]
  },
  {
    "volume": 638,
    "sequence": 54,
    "title": "送南陵尉李頻",
    "author": "張喬",
    "content": [
      "重作東南尉，生涯尚似僧。客程淮館月，鄉思海船燈。",
      "晚霧看春轂，晴天見朗陵。不應三考足，先授詔書征。"
    ]
  },
  {
    "volume": 638,
    "sequence": 55,
    "title": "將歸江淮書",
    "author": "張喬",
    "content": [
      "東風搖眾木，即有看花期。紫陌頻來日，滄洲獨去時。",
      "郡因兵役苦，家為海翻移。未老多如此，那堪鬢不衰。"
    ]
  },
  {
    "volume": 638,
    "sequence": 56,
    "title": "沿漢東歸",
    "author": "張喬",
    "content": [
      "北去窮秦塞，南歸繞漢川。深山逢古跡，遠道見新年。",
      "絕壁雲銜寺，空江雪灑船。縈回還此景，多坐夜燈前。"
    ]
  },
  {
    "volume": 638,
    "sequence": 57,
    "title": "送蜀客",
    "author": "張喬",
    "content": [
      "劍閣緣空去，西南轉幾州。丹霄行客語，明月杜鵑愁。",
      "露帶山花落，雲隨野水流。相如曾醉地，莫滯少年游。"
    ]
  },
  {
    "volume": 638,
    "sequence": 58,
    "title": "塞上",
    "author": "張喬",
    "content": [
      "勒兵遼水邊，風急卷旌旃。絕塞寒無樹，平沙勢盡天。",
      "雪晴回探騎，月落控鳴弦。永定山河誓，南歸改漢年。"
    ]
  },
  {
    "volume": 638,
    "sequence": 59,
    "title": "送友人歸袁州",
    "author": "張喬",
    "content": [
      "袁江猿鳥清，曾向此中行。才子登科去，諸侯掃榻迎。",
      "山藏明月浦，樹繞白雲城。遠想安親後，秋風夢不驚。"
    ]
  },
  {
    "volume": 638,
    "sequence": 60,
    "title": "贈別李山人",
    "author": "張喬",
    "content": [
      "分合老西秦，年年夢白蘋。曾為洞庭客，還送洞庭人。",
      "語別惜殘夜，思歸愁見春。遙知泊舟處，沙月自相親。"
    ]
  },
  {
    "volume": 638,
    "sequence": 61,
    "title": "思宜春寄友人",
    "author": "張喬",
    "content": [
      "勝遊雖來年，魂夢亦依然。瀑水喧秋思，孤燈動夜船。",
      "斷虹全嶺雨，斜月半溪煙。舊日吟詩侶，何人更不眠。"
    ]
  },
  {
    "volume": 638,
    "sequence": 62,
    "title": "江行夜雨",
    "author": "張喬",
    "content": [
      "江風木落天，遊子感流年。萬里波連蜀，三更雨到船。",
      "夢殘燈影外，愁積葦叢邊。不及樵漁客，全家住島田。"
    ]
  },
  {
    "volume": 638,
    "sequence": 63,
    "title": "贈仰大師",
    "author": "張喬",
    "content": [
      "仰山因久住，天下仰山名。井邑身雖到，林泉性本清。",
      "野雲居處盡，江月定中明。仿佛曾相識，今來隔幾生。"
    ]
  },
  {
    "volume": 638,
    "sequence": 64,
    "title": "江南逢洛下友人",
    "author": "張喬",
    "content": [
      "洛下吟詩侶，南遊只有君。波濤歸路見，蟋蟀在船聞。",
      "曉月江城出，晴霞島樹分。無窮懷古意，豈獨繞湘雲。"
    ]
  },
  {
    "volume": 638,
    "sequence": 65,
    "title": "東湖贈僧子蘭",
    "author": "張喬",
    "content": [
      "名利了無時，何人暫訪師。道情閑外見，心地語來知。",
      "竹落穿窗葉，松寒蔭井枝。匡山許同社，願蔔掛帆期。"
    ]
  },
  {
    "volume": 638,
    "sequence": 66,
    "title": "隱岩陪鄭少師夜坐",
    "author": "張喬",
    "content": [
      "幸喜陪騶馭，頻來向此宵。硯磨清澗石，廚爨白雲樵。",
      "竹外村煙細，燈中禁漏遙。衣冠與文理，靜語對前朝。"
    ]
  },
  {
    "volume": 638,
    "sequence": 67,
    "title": "送三傳赴長城尉",
    "author": "張喬",
    "content": [
      "登科精魯史，為尉及良時。高論窮諸國，長才並幾司。",
      "地傾流水疾，山疊過雲遲。暇日琴書畔，何人對手棋。"
    ]
  },
  {
    "volume": 638,
    "sequence": 68,
    "title": "送李道士歸南嶽",
    "author": "張喬",
    "content": [
      "千峰隔湘水，迢遞掛帆歸。掃月眠蒼壁，和雲著褐衣。",
      "洞虛懸溜滴，徑狹長松圍。只恐相尋日，人間舊識稀。"
    ]
  },
  {
    "volume": 638,
    "sequence": 69,
    "title": "延福裏秋懷",
    "author": "張喬",
    "content": [
      "終年九陌行，要路跡皆生。苦學猶難至，甘貧豈有成。",
      "病攜秋卷重，閑著暑衣輕。一別林泉久，中宵禦水聲。"
    ]
  },
  {
    "volume": 638,
    "sequence": 70,
    "title": "題玄哲禪師影堂",
    "author": "張喬",
    "content": [
      "吾師視化身，一念即遺塵。岩谷藏虛塔，江湖散學人。",
      "雲迷禪處石，院掩寫來真。寂寞焚香後，閑階細草生。"
    ]
  },
  {
    "volume": 638,
    "sequence": 71,
    "title": "登慈恩寺塔",
    "author": "張喬",
    "content": [
      "窗戶幾層風，清涼碧落中。世人來往別，煙景古今同。",
      "列岫橫秦斷，長河極塞空。斜陽越鄉思，天末見歸鴻。"
    ]
  },
  {
    "volume": 638,
    "sequence": 72,
    "title": "送友人東歸",
    "author": "張喬",
    "content": [
      "遠涉期秋卷，將行不廢吟。故鄉芳草路，來往別離心。",
      "掛席春風盡，開齋夏景深。子規誰共聽，江月上清岑。"
    ]
  },
  {
    "volume": 638,
    "sequence": 73,
    "title": "送僧鸞歸蜀甯親",
    "author": "張喬",
    "content": [
      "歌詩精外學，天子是知音。坐夏宮鐘近，寧親劍閣深。",
      "高名徹西國，舊跡寄東林。自此棲禪者，因師滿蜀吟。"
    ]
  },
  {
    "volume": 638,
    "sequence": 74,
    "title": "送人歸江南",
    "author": "張喬",
    "content": [
      "貧歸無定程，水宿與山行。未有安親計，難為去國情。",
      "島煙孤寺磬，江月遠船箏。思苦秋回日，多應吟更清。"
    ]
  },
  {
    "volume": 638,
    "sequence": 75,
    "title": "將離江上作",
    "author": "張喬",
    "content": [
      "白衣歸樹下，青草戀江邊。三楚足深隱，五陵多少年。",
      "寂寥聞蜀魄，清絕怨湘弦。岐路在何處，西行心渺然。"
    ]
  },
  {
    "volume": 638,
    "sequence": 76,
    "title": "別李參軍",
    "author": "張喬",
    "content": [
      "王孫游不遇，況我五湖人。野店難投宿，漁家獨問津。",
      "嶺分中夜月，江隔兩鄉春。靜想青雲路，還應寄此身。"
    ]
  },
  {
    "volume": 638,
    "sequence": 77,
    "title": "送睦州張參軍",
    "author": "張喬",
    "content": [
      "重祿輕身日，清資近故鄉。因知送君後，轉自惜年芳。",
      "遠水分林影，層峰起鳥行。扁舟此中去，溪月有餘光。"
    ]
  },
  {
    "volume": 638,
    "sequence": 78,
    "title": "贈棋僧侶",
    "author": "張喬",
    "content": [
      "機謀時未有，多向弈棋銷。已與山僧敵，無令海客饒。",
      "靜驅雲陣起，疏點雁行遙。夜雨如相憶，松窗更見招。"
    ]
  },
  {
    "volume": 638,
    "sequence": 79,
    "title": "題湖上友人居",
    "author": "張喬",
    "content": [
      "豈得戀樵漁，全家湖畔居。遠無潮客信，閑寄嶽僧書。",
      "野白梅繁後，山明雨散初。逍遙向雲水，莫與宦情疏。"
    ]
  },
  {
    "volume": 638,
    "sequence": 80,
    "title": "送友人歸宣州",
    "author": "張喬",
    "content": [
      "失計複離愁，君歸我獨遊。亂花藏道發，春水繞鄉流。",
      "暝火叢橋市，晴山疊郡樓。無為謝公戀，吟過曉蟬秋。"
    ]
  },
  {
    "volume": 638,
    "sequence": 81,
    "title": "題古觀",
    "author": "張喬",
    "content": [
      "急景遞衰老，此經誰養真。松留千載鶴，碑隔六朝人。",
      "洞水流花早，壺天閉雪春。其如為名利，歸踏五陵塵。"
    ]
  },
  {
    "volume": 638,
    "sequence": 82,
    "title": "送友人及第歸江南",
    "author": "張喬",
    "content": [
      "豈易及歸榮，辛勤致此名。登車思往事，回首勉諸生。",
      "路繞山光曉，帆通海氣清。秋期卻閑坐，林下聽江聲。"
    ]
  },
  {
    "volume": 638,
    "sequence": 83,
    "title": "送樸充侍禦歸海東",
    "author": "張喬",
    "content": [
      "天涯離二紀，闕下曆三朝。漲海雖然闊，歸帆不覺遙。",
      "驚波時失侶，舉火夜相招。來往尋遺事，秦皇有斷橋。"
    ]
  },
  {
    "volume": 638,
    "sequence": 84,
    "title": "吊前水部賈員外",
    "author": "張喬",
    "content": [
      "籠中江海禽，日夕有歸心。魏闕長謠久，吳山獨往深。",
      "別時群木落，終處亂猿吟。李白墳前路，溪僧送入林。"
    ]
  },
  {
    "volume": 638,
    "sequence": 85,
    "title": "題小松",
    "author": "張喬",
    "content": [
      "松子落何年，纖枝長水邊。斫開深澗雪，移出遠林煙。",
      "帶月棲幽鳥，兼花灌冷泉。微風動清韻，閑聽罷琴眠。"
    ]
  },
  {
    "volume": 638,
    "sequence": 86,
    "title": "寄中嶽顓頊先生",
    "author": "張喬",
    "content": [
      "先生顓頊後，得道自何人。松柏卑于壽，兒孫老卻身。",
      "夜窗峰頂曙，寒澗洞中春。戀此逍遙境，雲間不可親。"
    ]
  },
  {
    "volume": 638,
    "sequence": 87,
    "title": "送沈先輩尉昭應",
    "author": "張喬",
    "content": [
      "餘才不廢詩，佐邑喜閑司。丹陛終須去，青山未可期。",
      "葉凋溫穀晚，雲出古宮遲。若草東封疏，君王到有時。"
    ]
  },
  {
    "volume": 638,
    "sequence": 88,
    "title": "送友人游湖南",
    "author": "張喬",
    "content": [
      "所投非舊知，亦似有前期。路向長江上，帆揚細雨時。",
      "春生南嶽早，日轉大荒遲。盡采瀟湘句，重來會近期。"
    ]
  },
  {
    "volume": 638,
    "sequence": 89,
    "title": "江上送友人南游",
    "author": "張喬",
    "content": [
      "何處積鄉愁，天涯聚亂流。岸長群岫晚，湖闊片帆秋。",
      "買酒過漁舍，分燈與釣舟。瀟湘見來雁，應念獨邊遊。"
    ]
  },
  {
    "volume": 638,
    "sequence": 90,
    "title": "江南別友人",
    "author": "張喬",
    "content": [
      "勞生故白頭，頭白未應休。闕下難孤立，天涯尚旅遊。",
      "聽猿吟島寺，待月上江樓。醉別醒惆悵，雲帆滿亂流。"
    ]
  },
  {
    "volume": 638,
    "sequence": 91,
    "title": "商山道中",
    "author": "張喬",
    "content": [
      "春去計秋期，長安在夢思。多逢山好處，少值客行時。",
      "雲起爭峰勢，花交隱澗枝。停驂一惆悵，應只嶺猿知。"
    ]
  },
  {
    "volume": 638,
    "sequence": 92,
    "title": "吳江旅次",
    "author": "張喬",
    "content": [
      "行人愁落日，去鳥倦遙林。曠野鳴流水，空山響暮砧。",
      "旅途歸計晚，鄉樹別年深。寂寞逢村酒，漁家一醉吟。"
    ]
  },
  {
    "volume": 638,
    "sequence": 93,
    "title": "寄南中友人",
    "author": "張喬",
    "content": [
      "相夢如相見，相思去後頻。舊時行處斷，華髮別來新。",
      "浪動三湘月，煙藏五嶺春。又無歸北客，書劄寄何人。"
    ]
  },
  {
    "volume": 638,
    "sequence": 94,
    "title": "寄績溪陳明府",
    "author": "張喬",
    "content": [
      "古邑猿聲裏，空城只半存。岸移無舊路，沙漲別成村。",
      "鼓角喧京口，江山盡汝濆。六朝興廢地，行子一銷魂。"
    ]
  },
  {
    "volume": 638,
    "sequence": 95,
    "title": "試月中桂",
    "author": "張喬",
    "content": [
      "與月轉洪蒙，扶疏萬古同。根非生下土，葉不墜秋風。",
      "每以圓時足，還隨缺處空。影高群木外，香滿一輪中。",
      "未種丹霄日，應虛玉兔宮。何當因羽化，細得問玄功。"
    ]
  },
  {
    "volume": 638,
    "sequence": 96,
    "title": "遊歙州興唐寺",
    "author": "張喬",
    "content": [
      "山橋通絕境，到此憶天臺。竹裏尋幽徑，雲邊上古台。",
      "鳥歸殘照出，鐘斷細泉來。為愛澄溪月，因成隔宿回。"
    ]
  },
  {
    "volume": 638,
    "sequence": 97,
    "title": "題詮律師院",
    "author": "張喬",
    "content": [
      "院涼松雨聲，相對有山情。未許溪邊老，猶思嶽頂行。",
      "紗燈留火細，石井灌瓶清。欲問吾師外，何人得此生。"
    ]
  },
  {
    "volume": 638,
    "sequence": 98,
    "title": "金山寺空上人院",
    "author": "張喬",
    "content": [
      "已老金山頂，無心上石橋。講移三楚遍，梵譯五天遙。",
      "板閣禪秋月，銅瓶汲夜潮。自慚昏醉客，來坐亦通宵。"
    ]
  },
  {
    "volume": 638,
    "sequence": 99,
    "title": "題廣信寺",
    "author": "張喬",
    "content": [
      "亭北敞靈溪，林梢與檻齊。野雲來影遠，沙鳥去行低。",
      "晚渡明村火，晴山響郡鼙。思鄉值搖落，賴不有猿啼。"
    ]
  }
]