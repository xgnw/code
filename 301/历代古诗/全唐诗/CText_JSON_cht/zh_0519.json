[
  {
    "volume": 519,
    "sequence": 1,
    "title": "立春日",
    "author": "李遠",
    "content": [
      "暖日傍簾曉，濃春開篋紅。釵斜穿彩燕，羅薄剪春蟲。",
      "巧著金刀力，寒侵玉指風。娉婷何處戴，山鬢綠成叢。"
    ]
  },
  {
    "volume": 519,
    "sequence": 2,
    "title": "翦彩",
    "author": "李遠",
    "content": [
      "翦彩贈相親，銀釵綴鳳真。雙雙銜綬鳥，兩兩度橋人。",
      "葉逐金刀出，花隨玉指新。願君千萬歲，無歲不逢春。"
    ]
  },
  {
    "volume": 519,
    "sequence": 3,
    "title": "題僧院",
    "author": "李遠",
    "content": [
      "不用問湯休，何人免白頭。百年如過鳥，萬事盡浮漚。",
      "別緒長牽夢，情由亂種愁。卻嫌風景麗，窗外碧雲秋。"
    ]
  },
  {
    "volume": 519,
    "sequence": 4,
    "title": "觀廉女真葬",
    "author": "李遠",
    "content": [
      "玉窗拋翠管，輕袖掩銀鸞。錯落雲車斷，丁泠金磬寒。",
      "鶴尋深院宿，人借舊書看。寂寞焚香處，紅花滿石壇。"
    ]
  },
  {
    "volume": 519,
    "sequence": 5,
    "title": "閒居",
    "author": "李遠",
    "content": [
      "塵事久相棄，沈浮皆不知。牛羊歸古巷，燕雀繞疏籬。",
      "買藥經年曬，留僧盡日棋。唯憂釣魚伴，秋水隔波時。"
    ]
  },
  {
    "volume": 519,
    "sequence": 6,
    "title": "及第後送家兄游蜀",
    "author": "李遠",
    "content": [
      "人誰無遠別，此別意多違。正鵠雖言中，冥鴻不共飛。",
      "玉京煙雨斷，巴國夢魂歸。若過嚴家瀨，殷勤看釣磯。"
    ]
  },
  {
    "volume": 519,
    "sequence": 7,
    "title": "送人入蜀",
    "author": "李遠",
    "content": [
      "蜀客本多愁，君今是勝遊。碧藏雲外樹，紅露驛邊樓。",
      "杜魄呼名語，巴江作字流。不知煙雨夜，何處夢刀州。"
    ]
  },
  {
    "volume": 519,
    "sequence": 8,
    "title": "游故王駙馬池亭",
    "author": "李遠",
    "content": [
      "花樹杳玲瓏，漁舟處處通。醉銷羅綺豔，香暖芰荷風。",
      "野鳥翻萍綠，斜橋印水紅。子猷簫管絕，誰愛碧鮮濃。"
    ]
  },
  {
    "volume": 519,
    "sequence": 9,
    "title": "悲銅雀台",
    "author": "李遠",
    "content": [
      "西陵樹已盡，銅雀思偏多。雪密疑樓閣，花開想綺羅。",
      "影銷堂上舞，聲斷帳前歌。唯有漳河水，年年舊綠波。"
    ]
  },
  {
    "volume": 519,
    "sequence": 10,
    "title": "陪新及第赴同年會",
    "author": "李遠",
    "content": [
      "曾攀芳桂英，處處共君行。今日杏園宴，當時天樂聲。",
      "柳濃堪系馬，花上未藏鶯。滿座皆仙侶，同年別有情。"
    ]
  },
  {
    "volume": 519,
    "sequence": 11,
    "title": "詠雁",
    "author": "李遠",
    "content": [
      "早晚辭沙漠，南來處處飛。關山多雨雪，風水損毛衣。",
      "碧海魂應斷，紅樓信自稀。不知矰繳外，留得幾行歸。"
    ]
  },
  {
    "volume": 519,
    "sequence": 12,
    "title": "與碧溪上人別",
    "author": "李遠",
    "content": [
      "欲入鳳城遊，西溪別惠休。色隨花旋落，年共水爭流。",
      "客思偏來夜，蟬聲覺送秋。明朝逢舊侶，唯擬上歌樓。"
    ]
  },
  {
    "volume": 519,
    "sequence": 13,
    "title": "贈殷山人",
    "author": "李遠",
    "content": [
      "有客抱琴宿，值予多怨懷。啼烏弦易斷，嘯鶴調難諧。",
      "曲罷月移幌，韻清風滿齋。誰能將此妙，一為奏金階。"
    ]
  },
  {
    "volume": 519,
    "sequence": 14,
    "title": "詠壁魚",
    "author": "李遠",
    "content": [
      "鱗細粉光鮮，開書亂眼前。透窗疑漏網，落硯似流泉。",
      "潛穴河圖內，吞鉤乙字邊。莫言鬐鬣小，食盡白蘋篇。"
    ]
  },
  {
    "volume": 519,
    "sequence": 15,
    "title": "聽話叢台",
    "author": "李遠",
    "content": [
      "有客新從趙地回，自言曾上古叢台。雲遮襄國天邊去，樹繞漳河地裏來。弦管變成山鳥哢，綺羅留作野花開。",
      "金輿玉輦無行跡，風雨惟知長綠苔。"
    ]
  },
  {
    "volume": 519,
    "sequence": 16,
    "title": "失鶴",
    "author": "李遠",
    "content": [
      "秋風吹卻九皋禽，一片閑雲萬里心。碧落有情應悵望，青天無路可追尋。來時白雲翎猶短，去日丹砂頂漸深。",
      "華表柱頭留語後，更無消息到如今。"
    ]
  },
  {
    "volume": 519,
    "sequence": 17,
    "title": "贈寫禦容李長史",
    "author": "李遠",
    "content": [
      "玉座塵消硯水清，龍髯不動彩毫輕。初分隆准山河秀，乍點重瞳日月明。宮女捲簾皆暗認，侍臣開殿盡遙驚。",
      "三朝供奉無人敵，始覺僧繇浪得名。"
    ]
  },
  {
    "volume": 519,
    "sequence": 18,
    "title": "贈潼關不下山僧",
    "author": "李遠",
    "content": [
      "與君同在苦空間，君得空門我愛閑。禁足已教修雁塔，終身不擬下雞山。窗中遙指三千界，枕上斜看百二關。",
      "香茗一甌從此別，轉蓬流水幾時還。"
    ]
  },
  {
    "volume": 519,
    "sequence": 19,
    "title": "過舊遊見雙鶴愴然有懷",
    "author": "李遠",
    "content": [
      "謝公何歲掩松楸，雙鶴依然傍玉樓。朱頂巑岏荒草上，雪毛零落小池頭。蓬瀛路斷君何在，雲水情深我尚留。",
      "他日若來華表上，更添多少令威愁。"
    ]
  },
  {
    "volume": 519,
    "sequence": 20,
    "title": "贈友人",
    "author": "李遠",
    "content": [
      "鳳城煙靄思偏多，曾向劉郎住處過。銀燭焰前貪勸酒，玉簫聲裏已聞歌。佳人惜別看嘶馬，公子含情向翠蛾。",
      "今日重來門巷改，出牆桐樹綠婆娑。"
    ]
  },
  {
    "volume": 519,
    "sequence": 21,
    "title": "贈南嶽僧",
    "author": "李遠",
    "content": [
      "曾住衡陽岳寺邊，門開江水與雲連。數州城郭藏寒樹，一片風帆著遠天。猿嘯不離行道處，客來皆到臥床前。",
      "今朝惆悵紅塵裏，惟憶閑陪盡日眠。"
    ]
  },
  {
    "volume": 519,
    "sequence": 22,
    "title": "贈弘文杜校書",
    "author": "李遠",
    "content": [
      "高倚霞梯萬丈餘，共看移步入宸居。曉隨鵷鷺排金鎖，靜對鉛黃校玉書。漠漠禁煙籠遠樹，泠泠宮漏響前除。",
      "還聞漢帝親詞賦，好為從容奏子虛。"
    ]
  },
  {
    "volume": 519,
    "sequence": 23,
    "title": "聽王氏話歸州昭君廟",
    "author": "李遠",
    "content": [
      "獻之閑坐說歸州，曾到昭君廟裏遊。自古行人多怨恨，至今鄉土盡風流。泉如珠淚侵階滴，花似紅妝滿岸愁。",
      "河畔猶殘翠眉樣，有時新月傍簾鉤。"
    ]
  },
  {
    "volume": 519,
    "sequence": 24,
    "title": "過馬嵬山",
    "author": "李遠",
    "content": [
      "金甲雲旗盡日回，倉皇羅袖滿塵埃。濃香猶自飄鑾輅，恨魄無因離馬嵬。南內宮人悲帳殿，東溟方士問蓬萊。",
      "唯餘坡上彎環月，時送殘蛾入帝台。"
    ]
  },
  {
    "volume": 519,
    "sequence": 25,
    "title": "吳越懷古",
    "author": "李遠",
    "content": [
      "吳越千年奈怨何，兩宮清吹作樵歌。姑蘇一敗雲無色，範蠡長游水自波。霞拂故城疑轉旆，月依荒樹想嚬蛾。",
      "行人欲問西施館，江鳥寒飛碧草多。"
    ]
  },
  {
    "volume": 519,
    "sequence": 26,
    "title": "長安即事寄友人",
    "author": "李遠",
    "content": [
      "綺陌千年思斷蓬，今來還宿鳳城東。瑤台鐘鼓長依舊，巫陝煙花自不同。千結故心為怨網，萬條新景作愁籠。",
      "何時更伴劉郎去，卻見夭桃滿樹紅。"
    ]
  },
  {
    "volume": 519,
    "sequence": 27,
    "title": "聞明上人逝寄友人",
    "author": "李遠",
    "content": [
      "蕭寺曾過最上方，碧桐濃葉覆西廊。遊人縹緲紅衣亂，座客從容白日長。別後旋成莊叟夢，書來忽報惠休亡。",
      "他時若更相隨去，只是含酸對影堂。"
    ]
  },
  {
    "volume": 519,
    "sequence": 28,
    "title": "贈咸陽李少府",
    "author": "李遠",
    "content": [
      "美貌雄才已少齊，寶書仙簡兩看題。金刀片片裁新錦，玉步重重上舊梯。鵬到碧天排霧去，鳳遊瓊樹揀枝棲。",
      "蓬瀛宴罷試回首，一望塵中路正迷。"
    ]
  },
  {
    "volume": 519,
    "sequence": 29,
    "title": "鄰人自金仙觀移竹",
    "author": "李遠",
    "content": [
      "移居新竹已堪看，劚破莓苔得幾竿。圓節不教傷粉籜，低枝猶擬拂霜壇。牆頭枝動如煙綠，枕上風來送夜寒。",
      "第一莫教漁父見，且從蕭颯滿朱欄。"
    ]
  },
  {
    "volume": 519,
    "sequence": 30,
    "title": "慈恩寺避暑",
    "author": "李遠",
    "content": [
      "香荷疑散麝，風鐸似調琴。不覺清涼晚，歸人滿柳陰。"
    ]
  },
  {
    "volume": 519,
    "sequence": 31,
    "title": "讀田光傳",
    "author": "李遠",
    "content": [
      "秦滅燕丹怨正深，古來豪客盡沾襟。",
      "荊卿不了真閒事，辜負田光一片心。"
    ]
  },
  {
    "volume": 519,
    "sequence": 32,
    "title": "友人下第因以贈之",
    "author": "李遠",
    "content": [
      "劉毅雖然不擲盧，誰人不道解樗蒲。",
      "黃金百萬終須得，只有挼莎更一呼。"
    ]
  },
  {
    "volume": 519,
    "sequence": 33,
    "title": "詠鴛鴦",
    "author": "李遠",
    "content": [
      "鴛鴦離別傷，人意似鴛鴦。試取鴛鴦看，多應斷寸腸。"
    ]
  },
  {
    "volume": 519,
    "sequence": 34,
    "title": "贈箏妓伍卿",
    "author": "李遠",
    "content": [
      "輕輕沒後更無箏，玉腕紅紗到伍卿。",
      "座客滿筵都不語，一行哀雁十三聲。"
    ]
  },
  {
    "volume": 519,
    "sequence": 35,
    "title": "黃陵廟詞",
    "author": "李遠",
    "content": [
      "黃陵廟前莎草春，黃陵女兒蒨裙新。",
      "輕舟小楫唱歌去，水遠山長愁殺人。"
    ]
  },
  {
    "volume": 519,
    "sequence": 36,
    "title": "句",
    "author": "李遠",
    "content": [
      "人事三杯酒，流年一局棋。。",
      "青山不厭三杯酒，長日惟消一局棋。。"
    ]
  }
]