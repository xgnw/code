[
  {
    "volume": 670,
    "sequence": 1,
    "title": "長安書懷",
    "author": "秦韜玉",
    "content": [
      "涼風吹雨滴寒更，鄉思欺人撥不平。長有歸心懸馬首，可堪無寐枕蛩聲。嵐收楚岫和空碧，秋染湘江到底清。",
      "早晚身閑著蓑去，橘香深處釣船橫。"
    ]
  },
  {
    "volume": 670,
    "sequence": 2,
    "title": "檜樹",
    "author": "秦韜玉",
    "content": [
      "翠雲交乾瘦輪囷，嘯雨吟風幾百春。深蓋屈盤青麈尾，老皮張展黑龍鱗。唯堆寒色資琴興，不放秋聲染俗塵。",
      "歲月如波事如夢，竟留蒼翠待何人。"
    ]
  },
  {
    "volume": 670,
    "sequence": 3,
    "title": "讀五侯傳",
    "author": "秦韜玉",
    "content": [
      "漢亡金鏡道將衰，便有奸臣競佐時。專國只誇兄弟貴，舉家誰念子孫危。後宮得寵人爭附，前殿陳誠帝不疑。",
      "朱紫盈門自稱貴，可嗟區宇盡瘡痍。"
    ]
  },
  {
    "volume": 670,
    "sequence": 4,
    "title": "春雪",
    "author": "秦韜玉",
    "content": [
      "雲重寒空思寂寥，玉塵如糝滿春朝。片才著地輕輕陷，力不禁風旋旋銷。惹砌任他香粉妒，縈叢自學小梅嬌。",
      "誰家醉卷珠簾看，弦管堂深暖易調。"
    ]
  },
  {
    "volume": 670,
    "sequence": 5,
    "title": "貧女",
    "author": "秦韜玉",
    "content": [
      "蓬門未識綺羅香，擬托良媒益自傷。誰愛風流高格調，共憐時世儉梳妝。敢將十指誇偏巧，不把雙眉鬥畫長。",
      "苦恨年年壓金線，為他人作嫁衣裳。"
    ]
  },
  {
    "volume": 670,
    "sequence": 6,
    "title": "題竹",
    "author": "秦韜玉",
    "content": [
      "削玉森森幽思清，院家高興尚分明。捲簾陰薄漏山色，欹枕韻寒宜雨聲。斜對酒缸偏覺好，靜籠棋局最多情。",
      "卻驚九陌輪蹄外，獨有溪煙數十莖。"
    ]
  },
  {
    "volume": 670,
    "sequence": 7,
    "title": "鸚鵡",
    "author": "秦韜玉",
    "content": [
      "每聞別雁競悲鳴，卻歎金籠寄此生。早是翠襟爭愛惜，可堪丹觜強分明。雲漫隴樹魂應斷，歌接秦樓夢不成。",
      "幸自禰衡人未識，賺他作賦被時輕。"
    ]
  },
  {
    "volume": 670,
    "sequence": 8,
    "title": "寄李處士",
    "author": "秦韜玉",
    "content": [
      "呂望甘羅道已彰，只憑時數為門張。世途必竟皆應定，人事都來不在忙。要路強幹情本薄，舊山歸去意偏長。",
      "因君指似封侯骨，漸擬回頭別醉鄉。"
    ]
  },
  {
    "volume": 670,
    "sequence": 9,
    "title": "對花",
    "author": "秦韜玉",
    "content": [
      "長與韶光暗有期，可憐蜂蝶卻先知。誰家促席臨低樹，何處橫釵戴小枝。麗日多情疑曲照，和風得路合偏吹。",
      "向人雖道渾無語，笑勸王孫到醉時。"
    ]
  },
  {
    "volume": 670,
    "sequence": 10,
    "title": "寄懷",
    "author": "秦韜玉",
    "content": [
      "總藏心劍事儒風，大道如今已渾同。會致名津搜俊彥，是張愁網絆英雄。蘇公有國皆懸印，楚將無官可賞功。",
      "若使重生太平日，也應回首哭途窮。"
    ]
  },
  {
    "volume": 670,
    "sequence": 11,
    "title": "題刑部李郎中山亭",
    "author": "秦韜玉",
    "content": [
      "儂家雲水本相知，每到高齋強展眉。瘦竹嚲煙遮板閣，卷荷擎雨出盆池。笑吟山色同欹枕，閑背庭陰對覆棋。",
      "不是主人多野興，肯開青眼重漁師。"
    ]
  },
  {
    "volume": 670,
    "sequence": 12,
    "title": "八月十五日夜同衛諫議看月",
    "author": "秦韜玉",
    "content": [
      "常時月好賴新晴，不似年年此夜生。初出海濤疑尚濕，漸來雲路覺偏清。寒光入水蛟龍起，靜色當天鬼魅驚。",
      "豈獨座中堪仰望，孤高應到鳳凰城。"
    ]
  },
  {
    "volume": 670,
    "sequence": 13,
    "title": "亭台",
    "author": "秦韜玉",
    "content": [
      "雕楹累棟架崔嵬，院宇生煙次第開。為向西窗添月色，豈辭南海取花栽。意將畫地成幽沼，勢擬驅山近小台。",
      "清境漸深官轉重，春時長是別人來。"
    ]
  },
  {
    "volume": 670,
    "sequence": 14,
    "title": "邊將",
    "author": "秦韜玉",
    "content": [
      "劍光如電馬如風，百捷長輕是掌中。無定河邊蕃將死，受降城外虜塵空。旗縫雁翅和竿嫋，箭撚雕翎逐隼雄。",
      "自指燕山最高石，不知誰為勒殊功。"
    ]
  },
  {
    "volume": 670,
    "sequence": 15,
    "title": "塞下",
    "author": "秦韜玉",
    "content": [
      "到處人皆著戰袍，麾旗風緊馬蹄勞。黑山霜重弓添硬，青塚沙平月更高。大野幾重開雪嶺，長河無限舊雲濤。",
      "鳳林關外皆唐土，何日陳兵戍不毛。"
    ]
  },
  {
    "volume": 670,
    "sequence": 16,
    "title": "織錦婦",
    "author": "秦韜玉",
    "content": [
      "桃花日日覓新奇，有鏡何曾及畫眉。只恐輕梭難作匹，豈辭纖手遍生胝。合蟬巧間雙盤帶，聯雁斜銜小折枝。",
      "豪貴大堆酬曲徹，可憐辛苦一絲絲。"
    ]
  },
  {
    "volume": 670,
    "sequence": 17,
    "title": "釣翁",
    "author": "秦韜玉",
    "content": [
      "一竿青竹老江隈，荷葉衣裳可自裁。潭定靜懸絲影直，風高斜颭浪紋開。朝攜輕棹穿雲去，暮背寒塘戴月回。",
      "世上無窮嶮巇事，算應難入釣船來。"
    ]
  },
  {
    "volume": 670,
    "sequence": 18,
    "title": "曲江",
    "author": "秦韜玉",
    "content": [
      "曲沼深塘躍錦鱗，槐煙徑裏碧波新。此中境既無佳境，他處春應不是春。金榜真仙開樂席，銀鞍公子醉花塵。",
      "明年二月重來看，好共東風作主人。"
    ]
  },
  {
    "volume": 670,
    "sequence": 19,
    "title": "隋堤",
    "author": "秦韜玉",
    "content": [
      "種柳開河為勝遊，堤前常使路人愁。陰埋野色萬條思，翠束寒聲千里秋。西日至今悲兔苑，東波終不反龍舟。",
      "遠山應見繁華事，不語青青對水流。"
    ]
  },
  {
    "volume": 670,
    "sequence": 20,
    "title": "天街",
    "author": "秦韜玉",
    "content": [
      "九衢風景盡爭新，獨佔天門近紫宸。寶馬競隨朝暮客，香車爭碾古今塵。煙光正入南山色，氣勢遙連北闕春。",
      "莫見繁華只如此，暗中還換往來人。"
    ]
  },
  {
    "volume": 670,
    "sequence": 21,
    "title": "紫騮馬",
    "author": "秦韜玉",
    "content": [
      "渥窪奇骨本難求，況是豪家重紫騮。膘大宜懸銀壓胯，力渾欺著玉銜頭。生獰弄影風隨步，踥蹀沖塵汗滿溝。",
      "若遇丈夫能控馭，任從騎取覓封侯。"
    ]
  },
  {
    "volume": 670,
    "sequence": 22,
    "title": "問古",
    "author": "秦韜玉",
    "content": [
      "大底榮枯各自行，兼疑陰騭也難明。無門雪向頭中出，得路雲從腳下生。深作四溟何浩渺，高為五嶽太崢嶸。",
      "都來總向人間看，直到皇天可是平。"
    ]
  },
  {
    "volume": 670,
    "sequence": 23,
    "title": "豪家",
    "author": "秦韜玉",
    "content": [
      "石甃通渠引禦波，綠槐陰裏五侯家。地衣鎮角香獅子，簾額侵鉤繡避邪。按徹清歌天未曉，飲回深院漏猶賒。",
      "四鄰池館吞將盡，尚自堆金為買花。"
    ]
  },
  {
    "volume": 670,
    "sequence": 24,
    "title": "陳宮",
    "author": "秦韜玉",
    "content": [
      "臨春高閣擬瀛洲，貪寵張妃作勝遊。更把江山為己有，豈知台榭是身讎。金城暗逐歌聲碎，錢甕潛隨舞勢休。",
      "誰識古宮堪恨處，井桐吟雨不勝秋。"
    ]
  },
  {
    "volume": 670,
    "sequence": 25,
    "title": "送友人罷舉授南陵令",
    "author": "秦韜玉",
    "content": [
      "共言愁是酌離杯，況值弦歌枉大才。獻賦未為龍化去，除書猶喜鳳銜來。花明驛路燕脂暖，山入江亭罨畫開。",
      "莫把新詩題別處，謝家臨水有池台。"
    ]
  },
  {
    "volume": 670,
    "sequence": 26,
    "title": "投知己",
    "author": "秦韜玉",
    "content": [
      "爐中九轉煉雖成，教主看時亦自驚。群嶽並天先減翠，大江臨海恐無聲。賦歸已罷吳門釣，身老仍拋楚岸耕。",
      "唯有太平方寸血，今朝盡向隗台傾。"
    ]
  },
  {
    "volume": 670,
    "sequence": 27,
    "title": "牡丹",
    "author": "秦韜玉",
    "content": [
      "拆妖放豔有誰催，疑就仙中旋折來。圖把一春皆占斷，固留三月始教開。壓枝金蕊香如撲，逐朵檀心巧勝裁。",
      "好是酒闌絲竹罷，倚風含笑向樓臺。"
    ]
  },
  {
    "volume": 670,
    "sequence": 28,
    "title": "春遊",
    "author": "秦韜玉",
    "content": [
      "選勝逢君敘解攜，思和芳草遠煙迷。小梅香裏黃鶯囀，垂柳陰中白馬嘶。春引美人歌遍熟，風牽公子酒旗低。",
      "早知有此關身事，悔不前年住越溪。"
    ]
  },
  {
    "volume": 670,
    "sequence": 29,
    "title": "仙掌",
    "author": "秦韜玉",
    "content": [
      "萬仞連峰積翠新，靈蹤依舊印輪巡。何如捧日安皇道，莫把回山示世人。已擘峻流穿太嶽，長扶王氣擁強秦。",
      "為餘勢負天工背，索取風雲際會身。"
    ]
  },
  {
    "volume": 670,
    "sequence": 30,
    "title": "燕子",
    "author": "秦韜玉",
    "content": [
      "不知大廈許棲無，頻已銜泥到座隅。",
      "曾與佳人並頭語，幾回拋卻繡工夫。"
    ]
  },
  {
    "volume": 670,
    "sequence": 31,
    "title": "奉和春日玩雪",
    "author": "秦韜玉",
    "content": [
      "北闕同雲掩曉霞，東風春雪滿山家。",
      "瓊章定少千人和，銀樹先開六出花。"
    ]
  },
  {
    "volume": 670,
    "sequence": 32,
    "title": "獨坐吟",
    "author": "秦韜玉",
    "content": [
      "客愁不盡本如水，草色含情更無已。",
      "又覺春愁似草生，何人種在情田裏。"
    ]
  },
  {
    "volume": 670,
    "sequence": 33,
    "title": "採茶歌",
    "author": "秦韜玉",
    "content": [
      "天柱香芽露香發，爛研瑟瑟穿荻篾。太守憐才寄野人，山童碾破團團月。倚雲便酌泉聲煮，獸炭潛然虯珠吐。",
      "看著晴天早日明，鼎中颯颯篩風雨。老翠看塵下才熟，攪時繞箸天雲綠，耽書病酒兩多情，坐對閩甌睡先足。",
      "洗我胸中幽思清，鬼神應愁歌欲成。"
    ]
  },
  {
    "volume": 670,
    "sequence": 34,
    "title": "貴公子行",
    "author": "秦韜玉",
    "content": [
      "階前莎球綠不卷，銀龜噴香挽不斷。亂花織錦柳撚線，妝點池台畫屏展。主人公業傳國初，六親聯絡馳朝車。",
      "鬥雞走狗家世事，抱來皆佩黃金魚。卻笑儒生把書卷，學得顏回忍饑面。"
    ]
  },
  {
    "volume": 670,
    "sequence": 35,
    "title": "吹笙歌",
    "author": "秦韜玉",
    "content": [
      "信陵名重憐高才，見我長吹青眼開。便出燕姬再傾醑，此時花下逢仙侶。彎彎狂月壓秋波，兩條黃金f8黃霧。",
      "逸豔初因醉態見，濃春可是韶光與。纖纖軟玉捧暖笙，深思香風吹不去。檀唇呼吸宮商改，怨情漸逐清新舉。",
      "岐山取得嬌鳳雛，管中藏著輕輕語。好笑襄王大迂闊，曾臥巫雲見神女。銀鎖金簧不得聽，空勞翠輦沖泥雨。"
    ]
  },
  {
    "volume": 670,
    "sequence": 36,
    "title": "詠手",
    "author": "秦韜玉",
    "content": [
      "一雙十指玉纖纖，不是風流物不拈。鸞鏡巧梳勻翠黛，畫樓閑望擘珠簾。金杯有喜輕輕點，銀鴨無香旋旋添。",
      "因把剪刀嫌道冷，泥人呵了弄人髯。"
    ]
  },
  {
    "volume": 670,
    "sequence": 37,
    "title": "句",
    "author": "秦韜玉",
    "content": [
      "女媧羅裙長百尺，搭在湘江作山色。（《瀟湘》。",
      "見《詩話總龜》）"
    ]
  }
]