[
  {
    "volume": 292,
    "sequence": 1,
    "title": "題玉真觀公主山池院",
    "author": "司空曙",
    "content": [
      "香殿留遺影，春朝玉戶開。羽衣重素幾，珠網儼輕埃。",
      "石自蓬山得，泉經太液來。柳絲遮綠浪，花粉落青苔。",
      "鏡掩鸞空在，霞消鳳不回。唯餘古桃樹，傳是上仙栽。"
    ]
  },
  {
    "volume": 292,
    "sequence": 2,
    "title": "送永陽崔明府",
    "author": "司空曙",
    "content": [
      "古國群舒地，前當桐柏關。連綿江上雨，稠疊楚南山。",
      "沙館行帆息，楓洲候吏還。乘籃若有暇，精舍在林間。"
    ]
  },
  {
    "volume": 292,
    "sequence": 3,
    "title": "送曹三同猗遊山寺",
    "author": "司空曙",
    "content": [
      "山蹋青蕪盡，涼秋古寺深。何時得連策，此夜更聞琴。",
      "窮水雲同穴，過僧虎共林。殷勤如念我，遺爾掛冠心。"
    ]
  },
  {
    "volume": 292,
    "sequence": 4,
    "title": "送崔校書赴梓幕",
    "author": "司空曙",
    "content": [
      "碧峰天柱下，鼓角鎮南軍。管記催飛檄，蓬萊輟校文。",
      "棧霜朝似雪，江霧晚成雲。想出褒中望，巴庸方路分。"
    ]
  },
  {
    "volume": 292,
    "sequence": 5,
    "title": "送夔州班使君",
    "author": "司空曙",
    "content": [
      "魚國巴庸路，麾幢漢守過。曉檣爭市隘，夜鼓祭神多。",
      "雲白當山雨，風清滿峽波。夷陵舊人吏，猶誦兩岐歌。"
    ]
  },
  {
    "volume": 292,
    "sequence": 6,
    "title": "送菊潭王明府",
    "author": "司空曙",
    "content": [
      "業成洙泗客，皓發著儒衣。一與遊人別，仍聞帶印歸。",
      "林多宛地古，雲盡漢山稀。莫愛潯陽隱，嫌官計亦非。"
    ]
  },
  {
    "volume": 292,
    "sequence": 7,
    "title": "送太易上人赴東洛",
    "author": "司空曙",
    "content": [
      "遙見登山處，青蕪雪後春。雲深嶽廟火，寺宿洛陽人。",
      "餌藥將齋折，唯詩與道親。凡經幾回別，麈尾不離身。"
    ]
  },
  {
    "volume": 292,
    "sequence": 8,
    "title": "和王卿立秋即事",
    "author": "司空曙",
    "content": [
      "秋宜何處看，試問白雲官。暗入蟬鳴樹，微侵蝶繞蘭。",
      "向風涼稍動，近日暑猶殘。九陌浮埃減，千峰爽氣攢。",
      "換衣防竹暮，沈果訝泉寒。宮響傳花杵，天清出露盤。",
      "高禽當側弁，遊鮪對憑欄。一奏招商曲，空令繼唱難。"
    ]
  },
  {
    "volume": 292,
    "sequence": 9,
    "title": "和李員外與舍人詠玫瑰花寄徐侍郎",
    "author": "司空曙",
    "content": [
      "仙吏紫薇郎，奇花共玩芳。攢星排綠蒂，照眼發紅光。",
      "暗妒翻階藥，遙連直署香。游枝蜂繞易，礙刺鳥銜妨。",
      "露濕凝衣粉，風吹散蕊黃。蒙蘢珠樹合，煥爛錦屏張。",
      "留客勝看竹，思人比愛棠。如傳采蘋詠，遠思滿瀟湘。"
    ]
  },
  {
    "volume": 292,
    "sequence": 10,
    "title": "冬夜耿拾遺王秀才就宿因傷故人",
    "author": "司空曙",
    "content": [
      "舊時聞笛淚，今夜重沾衣。方恨同人少，何堪相見稀。",
      "竹煙凝澗壑，林雪似芳菲。多謝勞車馬，應憐獨掩扉。"
    ]
  },
  {
    "volume": 292,
    "sequence": 11,
    "title": "早春遊慈恩南池",
    "author": "司空曙",
    "content": [
      "山寺臨池水，春愁望遠生。蹋橋逢鶴起，尋竹值泉橫。",
      "新柳絲猶短，輕蘋葉未成。還如虎溪上，日暮伴僧行。"
    ]
  },
  {
    "volume": 292,
    "sequence": 12,
    "title": "雨夜見投之作",
    "author": "司空曙",
    "content": [
      "出戶繁星盡，池塘暗不開。動衣涼氣度，遰樹遠聲來。",
      "燈外初行電，城隅偶隱雷。因知謝文學，曉望比塵埃。"
    ]
  },
  {
    "volume": 292,
    "sequence": 13,
    "title": "龍池寺望月寄韋使君閻別駕",
    "author": "司空曙",
    "content": [
      "清光此夜中，萬古望應同。當野山沈霧，低城樹有風。",
      "花宮紛共邃，水府皓相空。遙想高樓上，唯君對庾公。"
    ]
  },
  {
    "volume": 292,
    "sequence": 14,
    "title": "秋夜憶興善院寄苗發",
    "author": "司空曙",
    "content": [
      "右軍多住寺，此夜後池秋。自與山僧伴，那因洛客愁。",
      "捲簾霜靄靄，滿目水悠悠。若有詩相贈，期君憶惠休。"
    ]
  },
  {
    "volume": 292,
    "sequence": 15,
    "title": "病中寄鄭十六兄",
    "author": "司空曙",
    "content": [
      "倦枕欲徐行，開簾秋月明。手便筇杖冷，頭喜葛巾輕。",
      "綠草前侵水，黃花半上城。虛消此塵景，不見十年兄。"
    ]
  },
  {
    "volume": 292,
    "sequence": 16,
    "title": "衛明府寄枇杷葉以詩答",
    "author": "司空曙",
    "content": [
      "傾筐呈綠葉，重疊色何鮮。詎是秋風裏，猶如曉露前。",
      "仙方當見重，消疾本應便。全勝甘蕉贈，空投謝氏篇。"
    ]
  },
  {
    "volume": 292,
    "sequence": 17,
    "title": "過慶寶寺",
    "author": "司空曙",
    "content": [
      "黃葉前朝寺，無僧寒殿開。池晴龜出曝，松暮鶴飛回。",
      "古井碑橫草，陰廊畫雜苔。禪宮亦銷歇，塵世轉堪哀。"
    ]
  },
  {
    "volume": 292,
    "sequence": 18,
    "title": "奉和張大夫酬高山人",
    "author": "司空曙",
    "content": [
      "野客居鈴閣，重門將校稀。豸冠親穀弁，龜印識荷衣。",
      "座右寒飆爽，談餘暮角微。蒼生須太傅，山在豈容歸。"
    ]
  },
  {
    "volume": 292,
    "sequence": 19,
    "title": "送嚴使君游山",
    "author": "司空曙",
    "content": [
      "家楚依三戶，辭州選一錢。酒杯同寄世，客棹任銷年。",
      "赤燒兼山遠，青蕪與浪連。青春明月夜，知上鄂君船。"
    ]
  },
  {
    "volume": 292,
    "sequence": 20,
    "title": "送柳震歸蜀",
    "author": "司空曙",
    "content": [
      "白日雙流靜，西看蜀國春。桐花能乳鳥，竹節競祠神。",
      "蹇步徒相望，先鞭不可親。知從江僕射，登榻更何人。"
    ]
  },
  {
    "volume": 292,
    "sequence": 21,
    "title": "送樂平苗明府",
    "author": "司空曙",
    "content": [
      "天際山多處，東安古邑深。綠田通竹裏，白浪隔楓林。",
      "詩有江僧和，門唯越客尋。應將放魚化，一境表吾心。"
    ]
  },
  {
    "volume": 292,
    "sequence": 22,
    "title": "贈送鄭錢二郎中",
    "author": "司空曙",
    "content": [
      "梅含柳已動，昨日起東風。惆悵心徒壯，無如鬢作翁。",
      "百年飄若水，萬緒盡歸空。何可宗禪客，遲回岐路中。"
    ]
  },
  {
    "volume": 292,
    "sequence": 23,
    "title": "酬鄭十四望驛不得同宿見贈因寄張參軍",
    "author": "司空曙",
    "content": [
      "逢君喜成淚，暫似故鄉中。謫宦猶多懼，清宵不得終。",
      "月煙高有鶴，宿草淨無蟲。明日郤超會，應思下客同。"
    ]
  },
  {
    "volume": 292,
    "sequence": 24,
    "title": "暮春野望寄錢起",
    "author": "司空曙",
    "content": [
      "草長花落樹，羸病強尋春。無複少年意，空餘華髮新。",
      "青原高見水，白社靜逢人。寄謝南宮客，軒車不可親。"
    ]
  },
  {
    "volume": 292,
    "sequence": 25,
    "title": "送王使君小子孝廉登科歸省",
    "author": "司空曙",
    "content": [
      "年少通經學，登科尚佩觿。張馮本名士，蔡廓是佳兒。",
      "鞍馬臨岐路，龍鍾對別離。寄書胡太守，請與故人知。"
    ]
  },
  {
    "volume": 292,
    "sequence": 26,
    "title": "雲陽寺石竹花",
    "author": "司空曙",
    "content": [
      "一自幽山別，相逢此寺中。高低俱出葉，深淺不分叢。",
      "野蝶難爭白，庭榴暗讓紅。誰憐芳最久，春露到秋風。"
    ]
  },
  {
    "volume": 292,
    "sequence": 27,
    "title": "送高勝重謁曹王",
    "author": "司空曙",
    "content": [
      "江上青楓岸，陰陰萬里春。朝辭郢城酒，暮見洞庭人。",
      "興比乘舟訪，恩懷倒屣親。想君登舊榭，重喜掃芳塵。"
    ]
  },
  {
    "volume": 292,
    "sequence": 28,
    "title": "閑園書事招暢當",
    "author": "司空曙",
    "content": [
      "聞蟬晝眠後，欹枕對蓬蒿。羸病懶尋戴，田園方詠陶。",
      "傍簷蟲掛靜，出樹蝶飛高。惆悵臨清鏡，思君見鬢毛。"
    ]
  },
  {
    "volume": 292,
    "sequence": 29,
    "title": "過錢員外",
    "author": "司空曙",
    "content": [
      "為郎頭已白，跡向市朝稀。移病居荒宅，安貧著敗衣。",
      "野園隨客醉，雪寺伴僧歸。自說東峰下，松蘿滿故扉。"
    ]
  },
  {
    "volume": 292,
    "sequence": 30,
    "title": "贈庾侍禦",
    "author": "司空曙",
    "content": [
      "年少身無累，相逢憶此時。雪過雲寺宿，酒向竹園期。",
      "白髮今催老，清琴但起悲。唯應逐宗炳，內學願為師。"
    ]
  },
  {
    "volume": 292,
    "sequence": 31,
    "title": "贈李端",
    "author": "司空曙",
    "content": [
      "共憶南浮日，登高望若何。楚田湖草遠，江寺海榴多。",
      "載酒尋山宿，思人帶雪過。東西幾回別，此會各蹉跎。"
    ]
  },
  {
    "volume": 292,
    "sequence": 32,
    "title": "送流人",
    "author": "司空曙",
    "content": [
      "聞說南中事，悲君重竄身。山村楓子鬼，江廟石郎神。",
      "童稚留荒宅，圖書托故人。青門好風景，為爾一沾巾。"
    ]
  },
  {
    "volume": 292,
    "sequence": 33,
    "title": "過胡居士睹王右丞遺文",
    "author": "司空曙",
    "content": [
      "舊日相知盡，深居獨一身。閉門空有雪，看竹永無人。",
      "每許前山隱，曾憐陋巷貧。題詩今尚在，暫為拂流塵。"
    ]
  },
  {
    "volume": 292,
    "sequence": 34,
    "title": "送郎使君赴郢州",
    "author": "司空曙",
    "content": [
      "使君持節去，雲水滿前程。楚寺多連竹，江檣遠映城。",
      "登樓向月望，賽廟傍山行。若動思鄉詠，應貽謝步兵。"
    ]
  },
  {
    "volume": 292,
    "sequence": 35,
    "title": "賊平後送人北歸",
    "author": "司空曙",
    "content": [
      "世亂同南去，時清獨北還。他鄉生白髮，舊國見青山。",
      "曉月過殘壘，繁星宿故關。寒禽與衰草，處處伴愁顏。"
    ]
  },
  {
    "volume": 292,
    "sequence": 36,
    "title": "觀獵騎",
    "author": "司空曙",
    "content": [
      "纏臂繡綸巾，貂裘窄稱身。射禽風助箭，走馬雪翻塵。",
      "金埒爭開道，香車為駐輪。翩翩不知處，傳是霍家親。"
    ]
  },
  {
    "volume": 292,
    "sequence": 37,
    "title": "同苗員外宿薦福常師房",
    "author": "司空曙",
    "content": [
      "浮生共多故，聚宿喜君同。人息時聞磬，燈搖乍有風。",
      "霜階疑水際，夜木似山中。一願持如意，長來事遠公。"
    ]
  },
  {
    "volume": 292,
    "sequence": 38,
    "title": "送喬廣下第歸淮南",
    "author": "司空曙",
    "content": [
      "遙想長淮盡，荒堤楚路斜。戍旌標白浪，罟網入青葭。",
      "啼鳥仍臨水，愁人更見花。東堂一枝在，為子惜年華。"
    ]
  },
  {
    "volume": 292,
    "sequence": 39,
    "title": "風箏",
    "author": "司空曙",
    "content": [
      "高風吹玉柱，萬籟忽齊飄。颯樹遲難度，縈空細漸銷。",
      "松泉鹿門夜，笙鶴洛濱朝。坐與真僧聽，支頤向寂寥。"
    ]
  },
  {
    "volume": 292,
    "sequence": 40,
    "title": "閒居寄苗發",
    "author": "司空曙",
    "content": [
      "漸向浮生老，前期竟若何。獨身居處靜，永夜坐時多。",
      "厭逐青林客，休吟白雪歌。支公有遺寺，重與謝安過。"
    ]
  },
  {
    "volume": 292,
    "sequence": 41,
    "title": "送王先生歸南山",
    "author": "司空曙",
    "content": [
      "儒中年最老，獨有濟南生。愛子方傳業，無官自耦耕。",
      "竹通山舍遠，雲接雪田平。願作門人去，相隨隱姓名。"
    ]
  },
  {
    "volume": 292,
    "sequence": 42,
    "title": "寄天臺秀師",
    "author": "司空曙",
    "content": [
      "天臺瀑布寺，傳有白頭師。幻跡示羸病，空門無住持。",
      "雪晴看鶴去，海夜與龍期。永願親瓶屨，呈功得問疑。"
    ]
  },
  {
    "volume": 292,
    "sequence": 43,
    "title": "送夏侯審赴甯國",
    "author": "司空曙",
    "content": [
      "青圻連白浪，曉日渡南津。山疊陵陽樹，舟多建業人。",
      "煙霞高占寺，楓竹暗停神。如接玄暉集，江丞獨見親。"
    ]
  },
  {
    "volume": 292,
    "sequence": 44,
    "title": "雲陽館與韓紳宿別",
    "author": "司空曙",
    "content": [
      "故人江海別，幾度隔山川。乍見翻疑夢，相悲各問年。",
      "孤燈寒照雨，濕竹暗浮煙。更有明朝恨，離杯惜共傳。"
    ]
  },
  {
    "volume": 292,
    "sequence": 45,
    "title": "送盧使君赴夔州",
    "author": "司空曙",
    "content": [
      "鐃管隨旌旆，高秋遠上巴。白波連霧雨，青壁斷蒹葭。",
      "憑幾雙童靜，登樓萬井斜。政成知變俗，當應畫輪車。"
    ]
  },
  {
    "volume": 292,
    "sequence": 46,
    "title": "夜聞回雁",
    "author": "司空曙",
    "content": [
      "雁響天邊過，高高望不分。颼飀傳細雨，嘹唳隔長雲。",
      "散向誰家盡，歸來幾客聞。還將今夜意，西海話蘇君。"
    ]
  },
  {
    "volume": 292,
    "sequence": 47,
    "title": "賦得的的帆向浦",
    "author": "司空曙",
    "content": [
      "向浦參差去，隨波遠近還。初移芳草裏，正在夕陽間。",
      "隱映回孤驛，微明出亂山。向空看不盡，歸思滿江關。"
    ]
  },
  {
    "volume": 292,
    "sequence": 48,
    "title": "秋思呈尹植裴說",
    "author": "司空曙",
    "content": [
      "靜向懶相偶，年將衰共催。前途歡不集，往事恨空來。",
      "晝景委紅葉，月華銷綠苔。沈思竟何有，坐結玉琴哀。"
    ]
  },
  {
    "volume": 292,
    "sequence": 49,
    "title": "閑園即事寄暕公",
    "author": "司空曙",
    "content": [
      "欲就東林寄一身，尚憐兒女未成人。柴門客去殘陽在，藥圃蟲喧秋雨頻。近水方同梅市隱，曝衣多笑阮家貧。",
      "深山蘭若何時到，羨與閑雲作四鄰。"
    ]
  },
  {
    "volume": 292,
    "sequence": 50,
    "title": "題暕上人院",
    "author": "司空曙",
    "content": [
      "閉門不出自焚香，擁褐看山歲月長。雨後綠苔生石井，秋來黃葉遍繩床。身閑何處無真性，年老曾言隱故鄉。",
      "更說本師同學在，幾時攜手見衡陽。"
    ]
  },
  {
    "volume": 292,
    "sequence": 51,
    "title": "長安曉望寄程補闕",
    "author": "司空曙",
    "content": [
      "迢遞山河擁帝京，參差宮殿接雲平。風吹曉漏經長樂，柳帶晴煙出禁城。天淨笙歌臨路發，日高車馬隔塵行。",
      "獨有淺才甘未達，多慚名在魯諸生。"
    ]
  },
  {
    "volume": 292,
    "sequence": 52,
    "title": "下第日書情寄上叔父",
    "author": "司空曙",
    "content": [
      "微才空覺滯京師，末學曾為叔父知。雪裏題詩偏見賞，林間飲酒獨令隨。遊客盡傷春色老，貧居還惜暮陰移。",
      "欲歸江海尋山去，願報何人得桂枝。"
    ]
  },
  {
    "volume": 292,
    "sequence": 53,
    "title": "南原望漢宮",
    "author": "司空曙",
    "content": [
      "荒原空有漢宮名，衰草茫茫雉堞平。連雁下時秋水在，行人過盡暮煙生。西陵歌吹何年絕，南陌登臨此日情。",
      "故事悠悠不可問，寒禽野水自縱橫。"
    ]
  },
  {
    "volume": 292,
    "sequence": 54,
    "title": "早夏寄元校書",
    "author": "司空曙",
    "content": [
      "獨遊野徑送芳菲，高竹林居接翠微。綠岸草深蟲入遍，青叢花盡蝶來稀。珠荷薦果香寒簟，玉柄搖風滿夏衣。",
      "蓬蓽永無車馬到，更當齋夜憶玄暉。"
    ]
  },
  {
    "volume": 292,
    "sequence": 55,
    "title": "贈衡岳隱禪師",
    "author": "司空曙",
    "content": [
      "擁褐安居南嶽頭，白雲高寺見衡州。石窗湖水搖寒月，楓樹猿聲報夜秋。講席舊逢山鳥至，梵經初向竺僧求。",
      "垂垂身老將傳法，因下人間遂北遊。"
    ]
  },
  {
    "volume": 292,
    "sequence": 56,
    "title": "題淩雲寺",
    "author": "司空曙",
    "content": [
      "春山古寺繞滄波，石磴盤空鳥道過。百丈金身開翠壁，萬龕燈焰隔煙蘿。雲生客到侵衣濕，花落僧禪覆地多。",
      "不與方袍同結社，下歸塵世竟如何。"
    ]
  },
  {
    "volume": 292,
    "sequence": 57,
    "title": "晦日益州北池陪宴",
    "author": "司空曙",
    "content": [
      "臨泛從公日，仙舟翠幕張。七橋通碧沼，雙樹接花塘。",
      "玉燭收寒氣，金波隱夕光。野聞歌管思，水靜綺羅香。",
      "游騎縈林遠，飛橈截岸長。郊原懷灞滻，陂溠寫江潢。",
      "常侍傳花詔，偏裨問羽觴。豈令南峴首，千載播餘芳。"
    ]
  },
  {
    "volume": 292,
    "sequence": 58,
    "title": "送曲山人之衡州",
    "author": "司空曙",
    "content": [
      "白石先生眉發光，已分甜雪飲紅漿。衣巾半染煙霞氣，語笑兼和藥草香。茅洞玉聲流暗水，衡山碧色映朝陽。",
      "千年城郭如相問，華表峨峨有夜霜。"
    ]
  },
  {
    "volume": 292,
    "sequence": 59,
    "title": "立秋日",
    "author": "司空曙",
    "content": [
      "律變新秋至，蕭條自此初。花酣蓮報謝，葉在柳呈疏。",
      "澹日非雲映，清風似雨餘。捲簾涼暗度，迎扇暑先除。",
      "草靜多翻燕，波澄乍露魚。今朝散騎省，作賦興何如。"
    ]
  },
  {
    "volume": 292,
    "sequence": 60,
    "title": "詠古寺花",
    "author": "司空曙",
    "content": [
      "共愛芳菲此樹中，千跗萬萼裹枝紅。",
      "遲遲欲去猶回望，覆地無人滿寺風。"
    ]
  },
  {
    "volume": 292,
    "sequence": 61,
    "title": "酬張芬有赦後見贈",
    "author": "司空曙",
    "content": [
      "紫鳳朝銜五色書，陽春忽布網羅除。已將心變寒灰後，豈料光生腐草餘。建水風煙收客淚，杜陵花竹夢郊居。",
      "勞君故有詩相贈，欲報瓊瑤恨不如。"
    ]
  },
  {
    "volume": 292,
    "sequence": 62,
    "title": "哭苗員外呈張參軍",
    "author": "司空曙",
    "content": [
      "思君寧家宅，久接竹林期。嘗值偷琴處，親聞比玉時。",
      "高人不易合，弱冠早相知。試藝臨諸友，能文即我師。",
      "淩寒松未老，先暮槿何衰。季子生前別，羊曇醉後悲。",
      "壽堂乖一慟，奠席阻長辭。因瀝殊方淚，遙成墓下詩。"
    ]
  },
  {
    "volume": 292,
    "sequence": 63,
    "title": "金陵懷古",
    "author": "司空曙",
    "content": [
      "輦路江楓暗，宮庭野草春。傷心庾開府，老作北朝臣。"
    ]
  },
  {
    "volume": 292,
    "sequence": 64,
    "title": "發渝州卻寄韋判官",
    "author": "司空曙",
    "content": [
      "紅燭津亭夜見君，繁弦急管兩紛紛。",
      "平明分手空江轉，唯有猿聲滿水雲。"
    ]
  },
  {
    "volume": 292,
    "sequence": 65,
    "title": "送盧徹之太原謁馬尚書",
    "author": "司空曙",
    "content": [
      "榆落雕飛關塞秋，黃雲畫角見並州。",
      "翩翩羽騎雙旌後，上客親隨郭細侯。"
    ]
  },
  {
    "volume": 292,
    "sequence": 66,
    "title": "峽口送友人",
    "author": "司空曙",
    "content": [
      "峽口花飛欲盡春，天涯去住淚沾巾。",
      "來時萬里同為客，今日翻成送故人。"
    ]
  },
  {
    "volume": 292,
    "sequence": 67,
    "title": "故郭婉儀挽歌",
    "author": "司空曙",
    "content": [
      "一日辭秦鏡，千秋別漢宮。豈唯泉路掩，長使月輪空。",
      "苦色凝朝露，悲聲切暝風。婉儀餘舊德，仍載禮經中。"
    ]
  },
  {
    "volume": 292,
    "sequence": 68,
    "title": "送翰林張學士嶺南勒聖碑",
    "author": "司空曙",
    "content": [
      "漢恩天外洽，周頌日邊稱。文獨司空羨，書兼太尉能。",
      "出關逢北雁，度嶺逐南鵬。使者翰林客，餘春歸灞陵。"
    ]
  },
  {
    "volume": 292,
    "sequence": 69,
    "title": "送吉校書東歸",
    "author": "司空曙",
    "content": [
      "少年芸閣吏，罷直暫歸休。獨與親知別，行逢江海秋。",
      "聽猿看楚岫，隨雁到吳洲。處處園林好，何人待子猷。"
    ]
  },
  {
    "volume": 292,
    "sequence": 70,
    "title": "早春遊望",
    "author": "司空曙",
    "content": [
      "東風春未足，試望秦城曲。青草狀寒蕪，黃花似秋菊。",
      "壯將歡共去，老與悲相逐。獨作遊社人，暮過威輦宿。"
    ]
  },
  {
    "volume": 292,
    "sequence": 71,
    "title": "秋日趨府上張大夫",
    "author": "司空曙",
    "content": [
      "重城洞啟肅秋煙，共說羊公在鎮年。鞞鼓暗驚林葉落，旌旗遙拂雁行偏。石過橋下書曾受，星降人間夢已傳。",
      "謫吏何能沐風化，空將歌頌拜車前。"
    ]
  },
  {
    "volume": 292,
    "sequence": 72,
    "title": "竹裏徑",
    "author": "司空曙",
    "content": [
      "幽徑行跡稀，清陰苔色古。蕭蕭風欲來，乍似蓬山雨。"
    ]
  },
  {
    "volume": 292,
    "sequence": 73,
    "title": "黃子陂",
    "author": "司空曙",
    "content": [
      "岸芳春色曉，水影夕陽微。寂寂深煙裏，漁舟夜不歸。"
    ]
  },
  {
    "volume": 292,
    "sequence": 74,
    "title": "田鶴",
    "author": "司空曙",
    "content": [
      "散下渚田中，隱見菰蒲裏。哀鳴自相應，欲作淩風起。"
    ]
  },
  {
    "volume": 292,
    "sequence": 75,
    "title": "藥園",
    "author": "司空曙",
    "content": [
      "春園芳已遍，綠蔓雜紅英。獨有深山客，時來辨藥名。"
    ]
  },
  {
    "volume": 292,
    "sequence": 76,
    "title": "石井",
    "author": "司空曙",
    "content": [
      "苔色遍春石，桐陰入寒井。幽人獨汲時，先樂殘陽影。"
    ]
  },
  {
    "volume": 292,
    "sequence": 77,
    "title": "板橋",
    "author": "司空曙",
    "content": [
      "橫遮野水石，前帶荒村道。來往見愁人，清風柳陰好。"
    ]
  },
  {
    "volume": 292,
    "sequence": 78,
    "title": "石蓮花",
    "author": "司空曙",
    "content": [
      "今逢石上生，本自波中有。紅豔秋風裏，誰憐眾芳後。"
    ]
  },
  {
    "volume": 292,
    "sequence": 79,
    "title": "遠寺鐘",
    "author": "司空曙",
    "content": [
      "杳杳疏鐘發，因風清複引。中宵獨聽之，似與東林近。"
    ]
  },
  {
    "volume": 292,
    "sequence": 80,
    "title": "松下雪",
    "author": "司空曙",
    "content": [
      "不隨晴野盡，獨向深松積。落照入寒光，偏能伴幽寂。"
    ]
  },
  {
    "volume": 292,
    "sequence": 81,
    "title": "新柳",
    "author": "司空曙",
    "content": [
      "全欺芳蕙晚，似妒寒梅疾。撩亂發青條，春風來幾日。"
    ]
  },
  {
    "volume": 292,
    "sequence": 82,
    "title": "唐昌公主院看花",
    "author": "司空曙",
    "content": [
      "遺殿空長閉，乘鸞自不回。至今荒草上，寥落舊花開。"
    ]
  },
  {
    "volume": 292,
    "sequence": 83,
    "title": "別張贊",
    "author": "司空曙",
    "content": [
      "今日山晴後，殘蟬菊發時。登樓見秋色，何處最相思。"
    ]
  },
  {
    "volume": 292,
    "sequence": 84,
    "title": "晚思",
    "author": "司空曙",
    "content": [
      "蛩餘窗下月，草濕階前露。晚景淒我衣，秋風入庭樹。"
    ]
  },
  {
    "volume": 292,
    "sequence": 85,
    "title": "留盧秦卿",
    "author": "司空曙",
    "content": [
      "知有前期在，難分此夜中。無將故人酒，不及石尤風。"
    ]
  },
  {
    "volume": 292,
    "sequence": 86,
    "title": "登峴亭",
    "author": "司空曙",
    "content": [
      "峴山回首望秦關，南向荊州幾日還。",
      "今日登臨唯有淚，不知風景在何山。"
    ]
  },
  {
    "volume": 292,
    "sequence": 87,
    "title": "哭麹山人",
    "author": "司空曙",
    "content": [
      "憶昔秋風起，君曾歎逐臣。何言芳草日，自作九泉人。"
    ]
  },
  {
    "volume": 292,
    "sequence": 88,
    "title": "過堅上人故院與李端同賦",
    "author": "司空曙",
    "content": [
      "舊依支遁宿，曾與戴顒來。今日空林下，唯知見綠苔。"
    ]
  },
  {
    "volume": 292,
    "sequence": 89,
    "title": "病中嫁女妓",
    "author": "司空曙",
    "content": [
      "萬事傷心在目前，一身垂淚對花筵。",
      "黃金用盡教歌舞，留與他人樂少年。"
    ]
  },
  {
    "volume": 292,
    "sequence": 90,
    "title": "江村即事",
    "author": "司空曙",
    "content": [
      "釣罷歸來不系船，江村月落正堪眠。",
      "縱然一夜風吹去，只在蘆花淺水邊。"
    ]
  }
]