[
  {
    "volume": 624,
    "sequence": 1,
    "title": "二遺詩",
    "author": "陸龜蒙",
    "content": [
      "誰從毫末見參天，又到蒼蒼化石年。萬古清風吹作籟，一條寒溜滴成穿。閑追金帶徒勞恨，靜格朱絲更可憐。",
      "幸與野人俱散誕，不煩良匠更雕鐫。"
    ]
  },
  {
    "volume": 624,
    "sequence": 2,
    "title": "鵁鶄",
    "author": "陸龜蒙",
    "content": [
      "詞賦曾誇鸀鳿流，果為名誤別滄洲。雖蒙靜置疏籠晚，不似閑棲折葦秋。自昔稻粱高鳥畏，至今珪組野人仇。",
      "防徽避繳無窮事，好與裁書謝白鷗。"
    ]
  },
  {
    "volume": 624,
    "sequence": 3,
    "title": "新秋月夕，客有自遠相尋者，作吳體二首以贈",
    "author": "陸龜蒙",
    "content": [
      "風初寥寥月乍滿，杉篁左右供餘清。因君一話故山事，憶鶴互應深溪聲。雲門老僧定未起，白閣道士遙相迎。",
      "日聞羽檄日夜急，掉臂欲歸岩下行。",
      "驚聞遠客訪良夜，扶病起坐綸巾欹。清談白紵思悄悄，玉繩銀漢光離離。三吳煙霧且如此，百越琛贐來何時。",
      "林端片月落未落，強慰別情言後期。"
    ]
  },
  {
    "volume": 624,
    "sequence": 4,
    "title": "閒書",
    "author": "陸龜蒙",
    "content": [
      "病學高僧置一床，披衣才暇即焚香。閑階雨過苔花潤，小簟風來薤葉涼。南國羽書催部曲，東山毛褐傲羲皇。",
      "升平聞道無時節，試問中林亦不妨。"
    ]
  },
  {
    "volume": 624,
    "sequence": 5,
    "title": "獨夜",
    "author": "陸龜蒙",
    "content": [
      "新秋霽夜有清境，窮襜病客無佳期。生公把經向石說，而我對月須人為。獨行獨坐亦獨酌，獨玩獨吟還獨悲。",
      "古稱獨坐與獨立，若比群居終校奇。"
    ]
  },
  {
    "volume": 624,
    "sequence": 6,
    "title": "寄吳融",
    "author": "陸龜蒙",
    "content": [
      "一夜秋聲入井桐，數枝危綠怕西風。霏霏晚砌煙華上，淅淅疏簾雨氣通。君整輪蹄名未了，我依琴鶴病相攻。",
      "到頭江畔從漁事，織作中流萬尺篊。"
    ]
  },
  {
    "volume": 624,
    "sequence": 7,
    "title": "中秋待月",
    "author": "陸龜蒙",
    "content": [
      "轉缺霜輪上轉遲，好風偏似送佳期。簾斜樹隔情無限，燭暗香殘坐不辭。最愛笙調聞北裏，漸看星澹失南箕。",
      "何人為校清涼力，未似初圓欲午時。"
    ]
  },
  {
    "volume": 624,
    "sequence": 8,
    "title": "重憶白菊",
    "author": "陸龜蒙",
    "content": [
      "我憐貞白重寒芳，前後叢生夾小堂。月朵暮開無絕豔，風莖時動有奇香。何慚謝雪清才詠，不羨劉梅貴主妝。",
      "更憶幽窗凝一夢，夜來村落有微霜。"
    ]
  },
  {
    "volume": 624,
    "sequence": 9,
    "title": "別墅懷歸",
    "author": "陸龜蒙",
    "content": [
      "水國初冬和暖天，南榮方好背陽眠。題詩朝憶複暮憶，見月上弦還下弦。遙為晚花吟白菊，近炊香稻識紅蓮。",
      "何人授我黃金百，買取蘇君負郭田。"
    ]
  },
  {
    "volume": 624,
    "sequence": 10,
    "title": "寄淮南鄭寶書記",
    "author": "陸龜蒙",
    "content": [
      "記室千年翰墨孤，唯君才學似應徐。五丁驅得神功盡，二酉搜來秘檢疏。煬帝帆檣留澤國，淮王箋奏入班書。",
      "清詞醉草無因見，但釣寒江半尺鱸。"
    ]
  },
  {
    "volume": 624,
    "sequence": 11,
    "title": "小雪後書事",
    "author": "陸龜蒙",
    "content": [
      "時候頻過小雪天，江南寒色未曾偏。楓汀尚憶逢人別，麥隴唯應欠雉眠。更擬結茅臨水次，偶因行藥到村前。",
      "鄰翁意緒相安慰，多說明年是稔年。"
    ]
  },
  {
    "volume": 624,
    "sequence": 12,
    "title": "寒夜同襲美訪北禪院寂上人",
    "author": "陸龜蒙",
    "content": [
      "月樓風殿靜沉沉，披拂霜華訪道林。鳥在寒枝棲影動，人依古堞坐禪深。明時尚阻青雲步，半夜猶追白石吟。",
      "自是海邊鷗伴侶，不勞金偈更降心。"
    ]
  },
  {
    "volume": 624,
    "sequence": 13,
    "title": "和襲美江南道中懷茅山廣文南陽博士三首次韻",
    "author": "陸龜蒙",
    "content": [
      "一片輕帆背夕陽，望三峰拜七真堂。天寒夜漱雲牙淨，雪壞晴梳石發香。自拂煙霞安筆格，獨開封檢試砂床。",
      "莫言洞府能招隱，會輾飆輪見玉皇。",
      "壺中行坐可攜天，何況林間息萬緣。組綬任垂三品石，佩環從落四公泉。丹台已運陰陽火，碧簡須雕次第仙。",
      "想得雷平春色動，五芝煙甲又芊眠。",
      "良常應不動移文，金醴從酸亦自醺。桂父舊歌飛絳雪，桐孫新韻倚玄雲。春臨柳谷鶯先覺，曙醮蕪香鶴共聞。",
      "珍重雙雙玉條脫，盡憑三島寄羊君。"
    ]
  },
  {
    "volume": 624,
    "sequence": 14,
    "title": "早春雪中作吳體寄襲美",
    "author": "陸龜蒙",
    "content": [
      "迎春避臘不肯下，欺花凍草還飄然。光填馬窟蓋塞外，勢壓鶴巢偏殿巔。山爐癭節萬狀火，墨突幹衰孤穗煙。",
      "君披鶴氅獨自立，何人解道真神仙。"
    ]
  },
  {
    "volume": 624,
    "sequence": 15,
    "title": "奉和襲美吳中言情見寄次韻",
    "author": "陸龜蒙",
    "content": [
      "菰煙蘆雪是儂鄉，釣線隨身好坐忘。徒愛右軍遺點畫，閑披左氏得膏肓。無因月殿聞移屟，只有風汀去采香。",
      "莫問江邊漁艇子，玉皇看賜羽衣裳。"
    ]
  },
  {
    "volume": 624,
    "sequence": 16,
    "title": "和襲美揚州看辛夷花次韻",
    "author": "陸龜蒙",
    "content": [
      "柳疏梅墮少春叢，天遣花神別致功。高處朵稀難避日，動時枝弱易為風。堪將亂蕊添雲肆，若得千株便雪宮。",
      "不待群芳應有意，等閒桃杏即爭紅。"
    ]
  },
  {
    "volume": 624,
    "sequence": 17,
    "title": "奉和襲美行次野梅次韻",
    "author": "陸龜蒙",
    "content": [
      "飛棹參差拂早梅，強欺寒色尚低徊。風憐薄媚留香與，月會深情借豔開。梁殿得非蕭帝瑞，齊宮應是玉兒媒。",
      "不知謝客離腸醒，臨水應添萬恨來。"
    ]
  },
  {
    "volume": 624,
    "sequence": 18,
    "title": "奉和襲美暇日獨處見寄",
    "author": "陸龜蒙",
    "content": [
      "謝府殷樓少暇時，又拋清宴入書帷。三千餘歲上下古，八十一家文字奇。冷夢漢皋懷鹿隱，靜憐煙島覺鴻離。",
      "知君滿篋前朝事，鳳諾龍奴借與窺。"
    ]
  },
  {
    "volume": 624,
    "sequence": 19,
    "title": "奉和襲美見訪不遇",
    "author": "陸龜蒙",
    "content": [
      "為愁煙岸老塵囂，扶病呼兒劚翠苕。只道府中持簡牘，不知林下訪漁樵。花盤小墢晴初壓，葉擁疏籬凍未燒。",
      "倚仗遍吟春照午，一池冰段幾多消。"
    ]
  },
  {
    "volume": 624,
    "sequence": 20,
    "title": "酬襲美見寄海蟹",
    "author": "陸龜蒙",
    "content": [
      "藥杯應阻蟹螯香，卻乞江邊採捕郎。自是揚雄知郭索，且非何胤敢餦餭。骨清猶似含春靄，沫白還疑帶海霜。",
      "強作南朝風雅客，夜來偷醉早梅傍。"
    ]
  },
  {
    "volume": 624,
    "sequence": 21,
    "title": "奉和襲美開元寺客省早景即事次韻",
    "author": "陸龜蒙",
    "content": [
      "日上罘罳疊影紅，一聲清梵萬緣空。褵褷滿地貝多雪，料峭入樓於闐風。水榭初抽寥泬思，作窗猶掛夢魂中。",
      "靈香散盡禪家接，誰共殷源小品同。"
    ]
  },
  {
    "volume": 624,
    "sequence": 22,
    "title": "獨夜有懷因作吳體寄襲美",
    "author": "陸龜蒙",
    "content": [
      "人吟側景抱凍竹，鶴夢缺月沈枯梧。清澗無波鹿無魄，白雲有根虯有須。雲虯澗鹿真逸調，刀名錐利非良圖。",
      "不然快作燕市飲，笑撫肉枅眠酒壚。"
    ]
  },
  {
    "volume": 624,
    "sequence": 23,
    "title": "闔閭城北有賣花翁，討春之士往往造焉，因招襲美",
    "author": "陸龜蒙",
    "content": [
      "故城邊有賣花翁，水曲舟輕去盡通。十畝芳菲為舊業，一家煙雨是元功。閑添藥品年年別，笑指生涯樹樹紅。",
      "若要見春歸處所，不過攜手問東風。"
    ]
  },
  {
    "volume": 624,
    "sequence": 24,
    "title": "奉和襲美病中庭際海石榴花盛發見寄次韻",
    "author": "陸龜蒙",
    "content": [
      "紫府真人餉露囊，猗蘭燈燭未熒煌。丹華乞曙先侵日，金焰欺寒卻照霜。誰與佳名從海曲，只應芳裔出河陽。",
      "那堪謝氏庭前見，一段清香染郤郎。"
    ]
  },
  {
    "volume": 624,
    "sequence": 25,
    "title": "襲美以春橘見惠兼之雅篇，因次韻酬謝",
    "author": "陸龜蒙",
    "content": [
      "到春猶作九秋鮮，應是親封白帝煙。良玉有漿須讓味，明珠無纇亦羞圓。堪居漢苑霜梨上，合在仙家火棗前。",
      "珍重更過三十子，不堪分付野人邊。"
    ]
  },
  {
    "volume": 624,
    "sequence": 26,
    "title": "奉和襲美病中書情寄上崔諫議次韻",
    "author": "陸龜蒙",
    "content": [
      "或偃虛齋或在公，藹然林下昔賢風。庭前有蝶爭煙蕊，簾外無人報水筒。行藥不離深幌底，寄書多向遠山中。",
      "西園夜燭偏堪憶，曾為題詩刻半紅。"
    ]
  },
  {
    "volume": 624,
    "sequence": 27,
    "title": "奉酬襲美病中見寄",
    "author": "陸龜蒙",
    "content": [
      "逢花逢月便相招，忽臥雲航隔野橋。春恨與誰同酩酊，玄言何處問逍遙。題詩石上空回筆，拾蕙汀邊獨倚橈。",
      "早晚卻還岩下電，共尋芳徑結煙條。"
    ]
  },
  {
    "volume": 624,
    "sequence": 28,
    "title": "奉和襲美病孔雀",
    "author": "陸龜蒙",
    "content": [
      "懶移金翠傍簷楹，斜倚芳叢舊態生。唯奈瘴煙籠飲啄，可堪春雨滯飛鳴。鴛鴦水畔回頭羨，豆蔻圖前舉眼驚。",
      "爭得鷓鴣來伴著，不妨還校有心情。"
    ]
  },
  {
    "volume": 624,
    "sequence": 29,
    "title": "上元日道室焚修寄襲美",
    "author": "陸龜蒙",
    "content": [
      "三清今日聚靈官，玉刺齊抽謁廣寒。執蓋冒花香寂曆，侍晨交佩響闌珊。將排鳳節分階易，欲校龍書下筆難。",
      "唯有世塵中小兆，夜來心拜七星壇。"
    ]
  },
  {
    "volume": 624,
    "sequence": 30,
    "title": "正月十五惜春寄襲美",
    "author": "陸龜蒙",
    "content": [
      "六分春色一分休，滿眼東波儘是愁。花匠凝寒應束手，酒龍多病尚垂頭。無窮懶惰齊中散，有底機謀敵右侯。",
      "見織短篷裁小楫，拏煙閑弄個漁舟。"
    ]
  },
  {
    "volume": 624,
    "sequence": 31,
    "title": "襲美病中聞余游顏家園見寄，次韻酬之",
    "author": "陸龜蒙",
    "content": [
      "日華風蕙正交光，羯末相攜藉草塘。佳酒旋傾醽醁嫩，短船閑弄木蘭香。煙絲鳥拂來縈帶，蕊榼人收去約簧。",
      "今日好為聯句會，不成剛為欠檀郎。"
    ]
  },
  {
    "volume": 624,
    "sequence": 32,
    "title": "春雨即事寄襲美",
    "author": "陸龜蒙",
    "content": [
      "小謝輕埃日日飛，城邊江上阻春暉。雖愁野岸花房凍，還得山家藥筍肥。雙屐著頻看齒折，敗裘披苦見毛稀。",
      "比鄰釣叟無塵事，灑笠鳴蓑夜半歸。"
    ]
  },
  {
    "volume": 624,
    "sequence": 33,
    "title": "奉和襲美抱疾杜門見寄次韻",
    "author": "陸龜蒙",
    "content": [
      "雖失春城醉上期，下帷裁遍未裁詩。因吟郢岸百畝蕙，欲采商崖三秀枝。棲野鶴籠寬使織，施山僧飯別教炊。",
      "但醫沈約重瞳健，不怕江花不滿枝。"
    ]
  },
  {
    "volume": 624,
    "sequence": 34,
    "title": "偶掇野蔬寄襲美有作",
    "author": "陸龜蒙",
    "content": [
      "野園煙裏自幽尋，嫩甲香蕤引漸深。行歇每依鴉舅影，挑頻時見鼠姑心。淩風藹彩初攜籠，帶露虛疏或貯襟。",
      "欲助春盤還愛否，不妨蕭灑似家林。"
    ]
  },
  {
    "volume": 624,
    "sequence": 35,
    "title": "奉和襲美臥疾感春見寄次韻",
    "author": "陸龜蒙",
    "content": [
      "共尋花思極飛騰，疾帶春寒去未能。煙徑水涯多好鳥，竹床蒲椅但高僧。須知日富為神授，只有家貧免盜憎。",
      "除卻數函圖籍外，更將何事結良朋。"
    ]
  },
  {
    "volume": 624,
    "sequence": 36,
    "title": "徐方平後聞赦因寄襲美",
    "author": "陸龜蒙",
    "content": [
      "新春旒扆禦翬軒，海內初傳渙汗恩。秦獄已收為厲氣，瘴江初返未招魂。英材盡作龍蛇蟄，戰地多成虎豹村。",
      "除卻數般傷痛外，不知何事及王孫。"
    ]
  },
  {
    "volume": 624,
    "sequence": 37,
    "title": "襲美以魚箋見寄，因謝成篇",
    "author": "陸龜蒙",
    "content": [
      "搗成霜粒細鱗鱗，知作愁吟喜見分。向日乍驚新繭色，臨風時辨白萍文。好將花下承金粉，堪送天邊詠碧雲。",
      "見倚小窗親襞染，盡圖春色寄夫君。"
    ]
  },
  {
    "volume": 624,
    "sequence": 38,
    "title": "次和襲美病後春思",
    "author": "陸龜蒙",
    "content": [
      "氣和靈府漸氤氳，酒有賢人藥有君。七字篇章看月得，百勞言語傍花聞。閑尋古寺消晴日，最憶深溪枕夜雲。",
      "早晚共搖孤艇去，紫屏風外碧波文。"
    ]
  },
  {
    "volume": 624,
    "sequence": 39,
    "title": "襲美以公齋小宴見招，因代書寄之",
    "author": "陸龜蒙",
    "content": [
      "早雲才破漏春陽，野客晨興喜又忙。自與酌量煎藥水，別教安置曬書床。依方釀酒愁遲去，借樣裁巾怕索將。",
      "唯待數般幽事了，不妨還入少年場。"
    ]
  },
  {
    "volume": 624,
    "sequence": 40,
    "title": "京口",
    "author": "陸龜蒙",
    "content": [
      "江幹古渡傷離情，斷山零落春潮平。東風料峭客帆遠，落葉夕陽天際明。戰舸昔浮千騎去，釣舟今載一翁輕。",
      "可憐宋帝籌帷處，蒼翠無煙草自生。"
    ]
  },
  {
    "volume": 624,
    "sequence": 41,
    "title": "潤州送人往長洲",
    "author": "陸龜蒙",
    "content": [
      "秋來頻上向吳亭，每上思歸意剩生。廢苑池台煙裏色，夜村蓑笠雨中聲。汀洲月下菱船疾，楊柳風高酒旆輕。",
      "君住松江多少日，為嘗鱸鱠與蓴羹。"
    ]
  },
  {
    "volume": 624,
    "sequence": 42,
    "title": "潤州江口送人謁池陽衛郎中",
    "author": "陸龜蒙",
    "content": [
      "山翁曾約舊交歡，須拂侯門側注冠。月在石頭搖戍角，風生江口亞帆竿。閑隨野醉溪聲鬧，獨伴清譚曉色殘。",
      "待取新秋歸更好，九華蒼翠入樓寒。"
    ]
  }
]