[
  {
    "volume": 563,
    "sequence": 1,
    "title": "題泐潭",
    "author": "裴休",
    "content": [
      "泐潭形勝地，祖塔在雲湄。浩劫有窮日，真風無墜時。",
      "歲華空自老，消息竟誰知。到此輕塵慮，功名自可遺。"
    ]
  },
  {
    "volume": 563,
    "sequence": 2,
    "title": "贈黃蘖山僧希運",
    "author": "裴休",
    "content": [
      "曾傳達士心中印，額有圓珠七尺身。掛錫十年棲蜀水，浮杯今日渡漳濱。一千龍象隨高步，萬里香華結勝因。",
      "擬欲事師為弟子，不知將法付何人。"
    ]
  },
  {
    "volume": 563,
    "sequence": 3,
    "title": "登望京樓賦",
    "author": "令狐綯",
    "content": [
      "夷門一鎮五經秋，未得朝天不免愁。",
      "因上此樓望京國，便名樓作望京樓。"
    ]
  },
  {
    "volume": 563,
    "sequence": 4,
    "title": "享太廟樂章",
    "author": "夏侯孜",
    "content": [
      "於鑠令主，聖祚重昌。興起教義，申明典章。",
      "俗尚素樸，人皆樂康。積德可報，流慶無疆。"
    ]
  },
  {
    "volume": 563,
    "sequence": 5,
    "title": "和重陽錫宴禦制詩",
    "author": "魏謨",
    "content": [
      "四方無事去，宸豫杪秋來。八水寒光起，千山霽色開。"
    ]
  },
  {
    "volume": 563,
    "sequence": 6,
    "title": "賀王僕射放榜",
    "author": "周墀",
    "content": [
      "文場三化魯儒生，三十餘年振重名。曾忝木雞誇羽翼，又陪金馬入蓬瀛。雖欣月桂居先折，更羨春蘭最後榮。",
      "欲到龍門看風雨，關防不許暫離營。"
    ]
  },
  {
    "volume": 563,
    "sequence": 7,
    "title": "酬李常侍立秋日奉詔祭嶽見寄",
    "author": "周墀",
    "content": [
      "秋祠靈嶽奉尊罍，風過深林古柏開。蓮掌月高珪幣列，金天雨露鬼神陪。質明三獻雖終禮，祈壽千年別上杯。",
      "豈是瑣才能祀事，洪農太守主張來。"
    ]
  },
  {
    "volume": 563,
    "sequence": 8,
    "title": "寄華州周侍郎立秋日奉詔祭岳詩",
    "author": "李景讓",
    "content": [
      "關河豁靜曉雲開，承詔秋祠太守來。山霽蓮花添翠黛，路陰桐葉少塵埃。朱轓入廟威儀肅，玉佩升壇步武回。",
      "往歲今朝幾時事，謝君非重我非才。"
    ]
  },
  {
    "volume": 563,
    "sequence": 9,
    "title": "句",
    "author": "李景讓",
    "content": [
      "成都十萬戶，拋若一鴻毛。"
    ]
  },
  {
    "volume": 563,
    "sequence": 10,
    "title": "續夢中十韻",
    "author": "鄭顥",
    "content": [
      "間歲流虹節，歸軒出禁扃。奔波陶畏景，蕭灑夢殊庭。",
      "境象非曾到，崇嚴昔未經。日斜烏斂翼，風動鶴飄翎。",
      "異苑人爭集，涼臺筆不停。石門霧露白，玉殿莓苔青。",
      "若匪災先兆，何緣思入冥。禦爐虛仗馬，華蓋負雲亭。",
      "白日成千古，金縢閟九齡。小臣哀絕筆，湖上泣青萍。"
    ]
  },
  {
    "volume": 563,
    "sequence": 11,
    "title": "揚州送人",
    "author": "劉綺莊",
    "content": [
      "桂楫木蘭舟，楓江竹箭流。故人從此去，望遠不勝愁。",
      "落日低帆影，歸風引棹謳。思君折楊柳，淚盡武昌樓。"
    ]
  },
  {
    "volume": 563,
    "sequence": 12,
    "title": "置酒",
    "author": "劉綺莊",
    "content": [
      "酒熟人須飲，春還鬢已秋。願逢千日醉，得逭百年愁。",
      "卒卒周姬旦，棲棲魯孔丘。平生能幾日，不及且遨遊。"
    ]
  },
  {
    "volume": 563,
    "sequence": 13,
    "title": "重陽宴東觀山亭和從事盧順之",
    "author": "張固",
    "content": [
      "亂山青翠郡城東，爽節憑高一望通。交友會時絲管合，羽觴飛處笑言同。金英耀彩晴雲外，玉樹凝霜暮雨中。",
      "高詠已勞潘嶽思，醉歡慚道自車公。"
    ]
  },
  {
    "volume": 563,
    "sequence": 14,
    "title": "獨秀山",
    "author": "張固",
    "content": [
      "孤峰不與眾山儔，直入青雲勢未休。",
      "曾得乾坤融結意，擎天一柱在南州。"
    ]
  },
  {
    "volume": 563,
    "sequence": 15,
    "title": "長門怨",
    "author": "劉皋",
    "content": [
      "營營孤思通，寂寂長門夜。妾妒亦知非，君恩那不借。",
      "攜琴就玉階，調悲聲未諧。將心寄明月，流影入君懷。"
    ]
  },
  {
    "volume": 563,
    "sequence": 16,
    "title": "宿日觀東房詩",
    "author": "李質",
    "content": [
      "曾入桃溪路，仙源信少雙。洞霞飄素練，蘚壁畫陰窗。",
      "古木愁撐月，危峰欲墮江。自吟空向寂，誰共倒秋缸。"
    ]
  },
  {
    "volume": 563,
    "sequence": 17,
    "title": "贈副戎",
    "author": "南卓",
    "content": [
      "翱翔曾在玉京天，墮落江南路幾千。",
      "從事不須輕縣宰，滿身猶帶禦爐煙。"
    ]
  },
  {
    "volume": 563,
    "sequence": 18,
    "title": "命妓盛小叢歌餞崔侍禦還闕",
    "author": "李訥",
    "content": [
      "繡衣奔命去情多，南國佳人斂翠娥。",
      "曾向教坊聽國樂，為君重唱盛叢歌。"
    ]
  },
  {
    "volume": 563,
    "sequence": 19,
    "title": "李尚書命妓歌餞有作奉酬",
    "author": "崔元範",
    "content": [
      "羊公留宴峴山亭，洛浦高歌五夜情。",
      "獨向柏台為老吏，可憐林木響餘聲。"
    ]
  },
  {
    "volume": 563,
    "sequence": 20,
    "title": "和李尚書命妓歌餞崔侍禦",
    "author": "楊知至",
    "content": [
      "燕趙能歌有幾人，為花回雪似含顰。",
      "聲隨禦史西歸去，誰伴文翁怨九春。"
    ]
  },
  {
    "volume": 563,
    "sequence": 21,
    "title": "覆落後呈同年",
    "author": "楊知至",
    "content": [
      "由來梁雁與冥鴻，不合翩翩向碧空。寒谷謾勞鄒氏律，長天獨遇宋都風。此時泣玉情雖異，他日銜環事亦同。",
      "二月春光正搖盪，無因得醉杏園中。"
    ]
  },
  {
    "volume": 563,
    "sequence": 22,
    "title": "送韋覲謫潘州",
    "author": "李明遠",
    "content": [
      "北鳥飛不到，南人誰去遊。天涯浮瘴水，嶺外向潘州。",
      "草木春秋暮，猿猱日夜愁。定知遷客淚，應只對君流。"
    ]
  },
  {
    "volume": 563,
    "sequence": 23,
    "title": "前望江麹令頌德",
    "author": "蕭縝",
    "content": [
      "政績雖殊道且同，無辭買石紀前功。",
      "誰論重德光青史，過裏猶歌臥轍風。"
    ]
  },
  {
    "volume": 563,
    "sequence": 24,
    "title": "重陽東觀席上贈侍郎張固",
    "author": "盧順之",
    "content": [
      "渡江旌旆動魚龍，令節開筵上碧峰。翡翠巢低岩桂小，茱萸房濕露香濃。白雲郊外無塵事，黃菊筵中盡醉容。",
      "好是謝公高興處，夕陽歸騎出疏鬆。"
    ]
  },
  {
    "volume": 563,
    "sequence": 25,
    "title": "責漢水辭",
    "author": "李善夷",
    "content": [
      "漢之廣兮，風波四起。雖有風波，不如蹄涔之水。",
      "蹄涔之水，不為下國而傾天子。漢之深兮，其堤莫量。",
      "雖雲莫量，不如行潦之汪。行潦之汪，不為下國而溺天王。",
      "漢之美者曰魴。吾雖饑不食其魴，恐汙吾之饑腸。"
    ]
  },
  {
    "volume": 563,
    "sequence": 26,
    "title": "大堤曲",
    "author": "李善夷",
    "content": [
      "酒旗相望大堤頭，堤下連檣堤上樓。",
      "日暮行人爭渡急，槳聲幽軋滿中流。"
    ]
  },
  {
    "volume": 563,
    "sequence": 27,
    "title": "金燈",
    "author": "盧溵",
    "content": [
      "疏莖秋擁翠，幽豔夕添紅。有月長燈在，無煙燼火同。",
      "香濃初受露，勢庳不知風。應笑金臺上，先隨曉漏終。"
    ]
  },
  {
    "volume": 563,
    "sequence": 28,
    "title": "和李尚書命妓餞崔侍禦",
    "author": "盧溵",
    "content": [
      "烏臺上客紫髯公，共捧天書靜境中。",
      "桃朵不辭歌白苧，耶溪暮雨起樵風。"
    ]
  },
  {
    "volume": 563,
    "sequence": 29,
    "title": "對酒",
    "author": "趙牧",
    "content": [
      "雲翁耕扶桑，種黍養日烏。手挼六十花甲子，迴圈落落如弄珠。長繩系日未是愚，有翁臨鏡捋白須。",
      "饑魂吊骨吟古書，馮唐八十無高車。人生如雲在須臾，何乃自苦八尺軀，裂衣換酒且為娛，勸君朝飲一瓢，夜飲一壺。杞天崩，雷騰騰，桀非堯是何足憑。",
      "桐君桂父豈勝我，醉裏白龍多上升。菖蒲花開魚尾定，金丹始可延君命。"
    ]
  },
  {
    "volume": 563,
    "sequence": 30,
    "title": "南歌子詞三首",
    "author": "裴諴",
    "content": [
      "不是廚中丳，爭知炙裏心。井邊銀釧落，輾轉恨還深。",
      "不信長相憶，抬頭問取天。風吹荷葉動，無夜不搖蓮。",
      "簳蠟為紅燭，情知不自由。細絲斜結網，爭奈眼相鉤。"
    ]
  },
  {
    "volume": 563,
    "sequence": 31,
    "title": "新添聲楊柳枝詞",
    "author": "裴諴",
    "content": [
      "思量大是惡姻緣，只得相看不得憐。",
      "願作琵琶槽那畔，得他長抱在胸前。",
      "獨房蓮子沒有看，偷折蓮時命也拌。",
      "若有所由來借問，但道偷蓮是下官。"
    ]
  }
]