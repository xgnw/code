[
  {
    "volume": 255,
    "sequence": 1,
    "title": "小洞庭洄源亭宴四郡太守詩",
    "author": "蘇源明",
    "content": [
      "小洞庭兮牽方舟，風嫋嫋兮離平流。牽方舟兮小洞庭，雲微微兮連絕陘。層瀾壯兮緬以沒，重岩轉兮超以忽。",
      "馮夷逝兮護輕橈，蛟龍行兮落增潮。泊中湖兮澹而閑，並曲漵兮悵而還。適予手兮非予期，將解袂兮叢予思。",
      "尚君子兮壽厥身，承明主兮憂斯人。"
    ]
  },
  {
    "volume": 255,
    "sequence": 2,
    "title": "秋夜小洞庭離宴詩",
    "author": "蘇源明",
    "content": [
      "浮漲湖兮莽迢遙，川後禮兮扈予橈。橫增沃兮蓬仙延，川後福兮易予舷。月澄凝兮明空波，星磊落兮耿秋河。",
      "夜既良兮酒且多，樂方作兮奈別何。"
    ]
  },
  {
    "volume": 255,
    "sequence": 3,
    "title": "閨情",
    "author": "鄭虔",
    "content": [
      "銀鑰開香閣，金台照夜燈。長征君自慣，獨臥妾何曾。"
    ]
  },
  {
    "volume": 255,
    "sequence": 4,
    "title": "古意",
    "author": "畢耀",
    "content": [
      "璿閨繡戶斜光入，千金女兒倚門立。橫波美目雖往來，羅袂遙遙不相及。聞道今年初避人，珊珊掛鏡長隨身。",
      "願得侍兒為道意，後堂羅帳一相親。"
    ]
  },
  {
    "volume": 255,
    "sequence": 5,
    "title": "情人玉清歌",
    "author": "畢耀",
    "content": [
      "洛陽有人名玉清，可憐玉清如其名。善踏斜柯能獨立，嬋娟花豔無人及。珠為裙，玉為纓。臨春風，吹玉笙。",
      "悠悠滿天星。黃金閣上晚妝成，雲和曲中為曼聲。",
      "玉梯不得蹈，搖袂兩盈盈。城頭之日複何情。"
    ]
  },
  {
    "volume": 255,
    "sequence": 6,
    "title": "贈獨孤常州",
    "author": "畢耀",
    "content": [
      "洪爐無久停，日月速若飛。忽然沖人身，飲酒不須疑。"
    ]
  },
  {
    "volume": 255,
    "sequence": 7,
    "title": "奉和聖制次瓊岳應制",
    "author": "韋濟",
    "content": [
      "陸海披晴雪，千旗獵早陽。岳臨秦路險，河繞漢垣長。",
      "行漏通鳷鵲，離宮接建章。都門信宿近，歌舞從周王。"
    ]
  },
  {
    "volume": 255,
    "sequence": 8,
    "title": "成都為客作",
    "author": "田澄",
    "content": [
      "蜀郡將之遠，城南萬里橋。衣緣鄉淚濕，貌以客愁銷。",
      "地富魚為米，山芳桂是樵。旅遊唯得酒，今日過明朝。"
    ]
  },
  {
    "volume": 255,
    "sequence": 9,
    "title": "奉和苑舍人宿直曉玩新池寄南省友",
    "author": "沈東美",
    "content": [
      "傳聞閶闔裏，寓直有神仙。史為三墳博，郎因五字遷。",
      "晨臨翔鳳沼，春注躍龍泉。去似登天上，來如看鏡前。",
      "影搖宸翰發，波淨列星懸。既濟仍懷友，流謙欲進賢。",
      "彈冠聲實貴，覆被渥恩偏。溫室言雖阻，文場契獨全。",
      "玉珂光赫奕，朱紱氣蟬聯。興逸潘仁賦，名高謝脁篇。",
      "青雲仰不逮，白雪和難牽。苒苒胡為此，甘心老歲年。"
    ]
  },
  {
    "volume": 255,
    "sequence": 10,
    "title": "變律",
    "author": "蘇渙",
    "content": [
      "日月東西行，寒暑冬夏易。陰陽無停機，造化渺莫測。",
      "開目為晨光，閉目為夜色。一開複一閉，明晦無休息。",
      "居然六合外，曠哉天地德。天地且不言，世人浪喧喧。",
      "毒蜂成一窠，高掛惡木枝。行人百步外，目斷魂亦飛。",
      "長安大道邊，挾彈誰家兒。右手持金丸，引滿無所疑。",
      "一中紛下來，勢若風雨隨。身如萬箭攢，宛轉迷所之。",
      "徒有疾噁心，奈何不知幾。",
      "養蠶為素絲，葉盡蠶不老。傾筐對空林，此意向誰道。",
      "一女不得織，萬夫受其寒。一夫不得意，四海行路難。",
      "禍亦不在大，福亦不在先。世路險孟門，吾徒當勉旃。"
    ]
  },
  {
    "volume": 255,
    "sequence": 11,
    "title": "贈零陵僧",
    "author": "蘇渙",
    "content": [
      "張顛沒在二十年，謂言草聖無人傳。零陵沙門繼其後，新書大字大如鬥。興來走筆如旋風，醉後耳熱心更凶。",
      "忽如裴旻舞雙劍，七星錯落纏蛟龍。又如吳生畫鬼神，魑魅魍魎驚本身。鉤鎖相連勢不絕，倔強毒蛇爭屈鐵。",
      "西河舞劍氣淩雲，孤蓬自振唯有君。今日華堂看灑落，四座喧呼歎佳作。回首邀余賦一章，欲令羨價齊鐘張。",
      "琅誦□句三百字，何似醉僧顛複狂。忽然告我游南溟，言祈亞相求大名。亞相書翰淩獻之，見君絕意必深知。",
      "南中紙價當日貴，只恐貪泉成墨池。"
    ]
  }
]